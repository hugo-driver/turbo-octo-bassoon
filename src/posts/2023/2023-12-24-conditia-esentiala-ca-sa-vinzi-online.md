---
title: 'Condiția esențială ca să vinzi cu succes online'
description: 'Ca să poți vinde un produs, trebuie să-l pui la vânzare. Deși asta pare evident, de prea multe ori oamenii uită acest amănunt banal, dar esențial.'
permalink: "/conditia-esentiala-vinzi-online/"
date: 2023-12-24
tags: ['psihomarketing']
---

![Condiția esențială ca să vinzi ceva este să scoți produsul la vânzare.](/assets/images/gallery/reprezentanta-serviciului-clienti-de-la-hendi-romania.jpg)

Ceea ce urmează e o chestiune valabilă pentru absolut orice afacere, dar eu mă refer la cele online pentru că acesta este focusul scrierilor mele.

Acea condiție esențială este cât se poate simplă: trebuie să exiști.

Mai exact, produsul tău trebuie să fie afișat undeva ca să poată fi cumpărat. Poate fi vorba de simpla afișare a sa pe o pagină de magazin online sau menționat într-un email pe care-l trimiți listei de abonați.

Atenție, mai ales când vine vorba despre [produse digitale](https://beldie.ro/vinde-cunoasterea-online/), poate fi vorba de o formă specială de existență.

Adică respectivul produs nici măcar nu trebuie să fie finalizat la momentul afișării sale. Poate să fie o simplă idee în mintea ta și să faci așa zise pre-vânzări pentru a verifica succesul produsului în cauză.

Dacă nu are succesul scontat în perioada de pre-vânzare, poți să dai oamenilor banii înapoi și să-ți vezi de treabă.

Nu am încercat vreodată să fac asta, dar am văzut pe afară indivizi care o practică și mă gândesc că e o formă de-a-ți economisi timpul și energia.

Desigur, nu economisești timpul și energia oamenilor care cumpără și apoi descoperă că nu mai primesc ceea ce-și doreau. Prin urmare, dacă încerci așa ceva, îți recomand să fii de-o transparență desăvârșită în această privință.

În fine, ideea rămâne - condiția esențială premergătoare succesului este să exiști, să faci demersul pentru a putea vinde.

E ca-n bancul acela cu credinciosul care se ruga zilnic la Dumnezeu să câștige la loto până când Dumnezeu nu a mai suportat și i-a spus:

> "Bine, apreciez că te rogi, dar joacă totuși la loto ca să te pot ajuta!".

Așa-i și aici.

Începe, [lansează un produs digital](https://beldie.ro/cum-lansezi-produs-digital/) ca să existe măcar o urmă de probabilitate să-l poți vinde.

Dacă nu faci asta, nu are cine ce să cumpere.

## O experiență personală cu Hendi România care-mi confirmă teoria

Dacă faci asta însă, se poate întâmpla să fii un vânzător mediocru sau slab de-a dreptul și totuși să ai succes doar pentru că exiști.

Adică pentru că produsul tău este afișat undeva.

Și oamenii vor să-l cumpere pentru satisfacere unei necesități sau a unei dorințe sau a unei închipuiri.

Uite un exemplu personal.

Acum mai bine de o lună, cineva apropiat m-a rugat să-l ajut să cumpere un cuptor. Nu pentru că m-aș pricepe și la cuptoare, ci pentru că era vorba de o achiziție online și respectiva persoană avea îndoieli c-ar putea găsi singură ce i-ar trebui.

În fine, am ajuns să cumpăr până la urmă un cuptor de la Hendi România. Îl aveau pe stoc, l-au livrat, mi-am văzut de treabă.

Ulterior, persoana cu cuptorul și-a dat seama că i-ar trebui și un suport pe care să așeze acel cuptor și a apelat din nou la mine.

Care m-am uitat pe varianta locală a site-ului Hendi și am văzut c-ar avea un suport dedicat, dar care nu era pe stoc. Totuși exista un mesaj prin care îmi spuneau că respectivul produs poate fi achiziționat ca urmare a unei comenzi.

Și că ar trebui să iau legătura cu ei prin email sau telefon ca să aflu detalii legate de termenul de livrare.

<figure>

![Produse la comandă - Hendi România](/assets/images/gallery/produse-la-comanda-hendi-romania.jpg)

<figcaption>

Știu cu ești incredibil de curios să afli cum arată suportul de cuptor pe care mă zbat să-l cumpăr, iar Hendi România se zbate să nu mi-l vândă. Iată-l!

</figcaption>

</figure>

Le-am dat un mail la care n-am primit răspuns.

Așa că i-am sunat după câteva zile.

Am vorbit cu o doamnă care se ocupă de astfel de probleme, i-am dat codul produsului, a constatat și ea în mod firesc că-ntradevăr suportul de cuptor nu e pe stoc și a rămas să ia legătura cu furnizorul pentru a mă anunța telefonic termenul de livrare.

> "Termenul de livrare e cam 5-6 săptămâni, dar vă sun eu să vă spun exact".

Bun.

Am așteptat vreo săptămână, n-a sunat, așa că am sunat din nou.

Aceeași poveste cu aceeași doamnă - promisiune suplimentară că mă sună să mă anunțe după ce i-am spus că data trecută nu m-a sunat.

Am așteptat iar vreo două săptămâni.

N-a sunat.

Așa că am sunat eu a treia oară.

Ghici ce?

Aceeași doamnă mi-a făcut aceeași promisiune - că verifică la furnizor chiar atunci și că mă sună. I-am explicat că îmi tot spune povestea asta și că nu mă sună.

M-a asigurat că mă va suna.

Că ia legătura chiar atunci cu furnizorul și mă va suna.

Da, exact ca-n dățile trecute.

În logica poveștii de până acum, desigur că nu m-a sunat.

Care-i ideea?

Unii ar putea crede că Hendi România sunt neserioși pentru că au angajați neserioși.

Probabil, dar nu asta e idee.

Te-ai pierde în amănunte absolut neesențiale dacă te-ai concentra asupra acestui aspect.

Ideea este că inclusiv o companie care are la vânzări astfel de oameni poate avea succes pentru simplu fapt că îndeplinește condiția esențială de mai sus - există.

Adică afișează produse în magazinul lor online și pe platforma eMag, iar oamenii încearcă să le cumpere.

Uneori, vezi cazul cuptorului, chiar reușesc să cumpere.

Alteori, vezi cazul suportului pentru cuptor, Hendi România fac tot ce ține de ei să nu poți face asta.

Așa că voi căuta pe net datele de contact ale unor filiale externe ale Hendi și voi încerca să cumpăr de la ei dacă se va putea.

Dacă nu, cred că o voi suna din nou pe doamna în cauză și o voi anunța că nu vreau să cumpăr un astfel de suport și nu vreau să mă sune să mă anunțe când îl pot primi.

Poate va merge așa.

## Nu te mai speria, ștacheta este jos sau foarte jos în afacerile online

După cum știi deja, sunt ultimul om de pe fața pământului care crede că [amabilitatea gratuită în relație cu clienții](https://beldie.ro/cum-sa-ti-tratezi-clientii/) ar fi o vreo mare scofală.

Doar că aici nu e vorba de amabilitate.

E vorba de-a nu promite în mod repetat ce nu poți respecta.

Dacă îmi spuneau la al doilea telefon că pierd vremea, nu era nicio problemă:

> "Omule, pierzi vremea. E un produs pe care nu-l mai aducem. E prea mare bătaia de cap. Am pus la mișto pe site aia cu sună și te lămurim".

Aia era.

Îmi vedeam de treabă, mai ales că [revoltele pentru cauze mărunte sunt o mare pierere de vreme](https://www.staidrept.ro/nu-ti-consuma-revolta-aiurea/).

Mai mult, întâmplarea pe care am trăit-o eu este doar o întâmplare pe care am trăit-o eu. Ce relevanță să aibă o singură chestiune de gen fie ea repetată de 3 ori telefonic și o dată prin email?

Are relevanță.

Dacă o companie destul de mare, cu o cifră de afaceri de vreo 40 milioane Lei în 2022 și vreo 40 de angajați, are astfel de apucături, îți dai seama că de fapt ștacheta în domeniu nu este ridicată chiar așa de sus cum ai fi tentat să crezi.

Este jos.

Dacă există o piață pentru produsul / serviciul tău, probabilitatea să ai succes crește major.

Dacă mai și rafinezi un pic procesul de vânzare printr-un marketing decent, deja intri într-o zonă de siguranță a succesului.

În fine, dacă și livrezi ceea ceea ce vinzi, deja ești mare vânzător online.

#### Cel mai deștept lucru pe care-l poți face acum este să te abonezi la email-urile mele zilnice:

   <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>