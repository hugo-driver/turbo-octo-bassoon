---
title: 'Cum ar putea să te ajute un dumb phone'
description: 'Un dumb phone este aparent mai prost decât un smartphone, dar are marea calitate că te poate face pe tine să fii mai deștept.'
permalink: "/dumb-phone/"
date: 2022-10-18
tags: ['simplitate']
---

![Cum te-ar putea ajuta un dumb phone să scapi de adicția pentru tehnologie](/assets/images/gallery/ce-dumb-phone-sa-ti-iei.jpg)

În ultimii ani, a apărut timid o modă a așa-ziselor dumb phones - telefoane proaste sau ne-samart.

Asta pentru că unii oameni și-au dat seama că cele mai mari bucăți de viață pierdută sunt înghițite de diverse ecrane - smart phone, tabletă, laptop, TV etc.

Iar când au verificat care-s ecranele de care-și lipesc cel mai mult ochii, smartphone-ul a ieșit lejer pe primul loc.

Chiar dacă că are cel mai mic display dintre toate, smartphone-ul e cel mai mare consumator de atenție și energie psihică dintre toate dispozitivele utilizate frecvent.

Astfel, la intersecția comunității minimaliștilor, a celor sătui de supra plinul tehnologic și a celor preocupați de securitatea datelor personale / privațiune au apărut utilizatorii de dumb phones.

Sau telefoane proaste într-o românească insensibilă față de niște produse care pot fi totuși foarte bune.

## Cum te afectează utilizarea excesivă a unui smartphone

Cât se poate de simplificat, lucrurile stau cam așa...

Companiile din spatele acestor telefoane și cele din spatele aplicațiilor care le populează au ajuns la niște performanțe incredibile în ceea ce privește capacitatea de-a-ți agăța și ține strâns lipită atenția de smartphone.

Astfel, gestul de-a-ți verifica în mod aproape continuu telefonul pentru diverse notificări sau feed-ul de social media are multe dintre caracteristicile unei compulsii.

În aproape orice situație, când te uiți în jur, vezi mai mulți oameni cu capetele aplecate spre ecranul telefoanelor decât în orice altă ipostază.

În SUA, [oamenii își verifică telefonul, în medie, de 80 ori](https://nypost.com/2017/11/08/americans-check-their-phones-80-times-a-day-study/) de-a lungul unei zile și petrec tot în medie aproximativ 6 ore cu ochii la smartphone.

De fiecare dată când îți verifici telefonul, evadezi într-o lume în care notificările / schimbările de context / noutățile îți afectează chimia creierului prin dușuri de dopamină ieftină.

Care dopamină se agață de receptorii din creierul tău pentru a-ți oferi un sentiment de plăcere. Dacă din cine știe ce motiv ți se taie porția de telefon, în organismul tău se produc scene asemănătoare cu cele din organismul unui dependent de droguri care se apropie de sevraj.

Cortisolul, hormonul stresului, începe să-și facă simțită prezența, [iar tu începi să tânjești după "drogul" tău](https://beldie.ro/telefonatii/).

## Ce este un dumb phone

În mare, este vorba de telefoane care au una sau mai multe dintre următoare caracteristici:

1. **e un telefon fabricat în urmă cu mulți ani** și care a rezistat fizic diverselor intemperii tehnologice - uzura bateriei, trecerile de la rețeaua 2G (GSM) la 3G etc.
2. **e un telefon fabricat în zilele noastre**, dar în cazul căruia producătorul a fost în mod intenționat preocupat să-l facă cât mai chel cu putință pentru a se adresa ori unor consumatori fără putere financiară, ori unor consumatori care sunt copleșiți de complexități tehnologice - ex. unele persoane vârstnice
3. **e un telefon fabricat special** ținând cont de dorința clar exprimată a unor utilizatori de-a folosi un telefon modern din perspectiva capacităților de conectare la rețelele moderne (4G), dar care să nu ofere posibilitatea descărcării unor aplicații - inamic - WhatsApp, Facebook, Twitter, Instagram etc.

Astfel, cea mai importantă caracteristică a acestor telefoane este că te țin departe de acele aplicații care fac problematică utilizarea smartphone-urilor.

Prin urmare, ajungi să le folosești exclusiv pentru scopul lor inițial - vorbit și trimis mesaje text.

De multe ori, n-ai nici măcar un browser pentru Internet sau o aplicație de email.

## Ce tip de dumb phone ar fi alegerea potrivită

Depinde ce-ți dorești.

Dacă ți se pare că ai o problemă psihologică reală legată de utilizarea smart phone-ului, oricare dintre acestea poate fi o alegere bună.

[Adicțiile sunt cel mai ușor învinse în lipsa "dușmanului".](https://beldie.ro/cum-am-scapat-adictie-joc-video/)

Dincolo de acest aspect, fiecare dintre aceste categorii prezintă avantaje și dezavantaje.

De exemplu, un Nokia 3310 uitat de ani buni în sertarul de acasă nu te costă nimic să-l repui în funcțiune. Mai mult, e posibil să te bucuri de o baterie greu de golit după standardele de astăzi.

Pe de altă parte, e posibil să fie un dispozitiv care să te radieze la modul concret de-o manieră pe care anumite dispozitive moderne nu o fac.

Un telefon actual, dar fabricat cu ținta supremă de-a costa cât mai puțin, va fi totuși mai scump decât orice alt dispozitiv pe care-l deții deja.

Mai mult, probabil c-ar fi cea mai proastă alegere în condițiile în care costurile scăzute ar putea implica inclusiv o lipsă de preocupare față efectele acestuia asupra sănătății tale.

În fine, un telefon fabricat special pentru utilizatorii care vor un dumb phone e posibil să aibă un preț neobișnuit de mare dintr-o perspectivă ciudată.

Adică te-ai aștepta ca un telefon minimalist să fie mai ieftin.

Va fi mai ieftin decât ultimul iPhone categoric, dar nu cu mult mai ieftin decât telefoane smart din zona medie de preț. Asta îi poate irita pe unii care se-ntreabă de ce un telefon care oferă puțin costă atât de mult?

Deși tocmai faptul că oferă "puțin" este principala sa calitate.

Prin urmare, alegerea ta poate fi influențată măcar din 3 perspective - siguranța utilizării (radiații, câmpuri eletrcomagnetice etc.), a prețului și chiar a marketingului din jurul respectivului dumb phone.

## De ce poate fi greu să treci la un dumb phone

Marea problemă a migrării de la un smart phone la un dumb phone sunt ceilalți.

Sau, mai exact, felul în care interacționezi tu cu ceilalți.

Pentru specificul din România, să nu mai folosești WhatsApp poate fi o chestiune de izolare extremă în unele cazuri.

Prima dată când mi-am pus problema să folosesc un dumb phone m-am gândit ca pentru o anume perioadă de timp să folosesc propriul telefon smart ca și când ar fi unul dumb și să văd concret ce-ar însemna asta.

Partea ușoară ar fi fost că oricum nu am utilizat vreodată aplicațiile de Facebook, Twitter, Instagram etc pe telefon.

Dacă prin absurd am fost nevoit să intru pe Facebook de pe telefon, am folosit întotdeauna calea grea a logării din browser.

Partea dificilă ar fi fost legată de lipsa WhatsApp. Un număr mult prea mare dintre oamenii cu care am de-a face comunică cu mine prin această aplicație.

Mai mult, la vremea respectivă, nu puteai folosi varianta desktop a WhatsApp fără să ai și aplicația pe telefon.

Prin urmare, am rămas cu gânditul fără să trec la fapte.

Totuși, întâmplarea a făcut să mi se strice microfonul telefonului și am încercat diverse metode de-a rezolva problema pe cont propriu.

Adică înainte de-a-l duce pentru două zile în service, l-am resetat și am stat cu el aproape chel să văd cam ce-ar însemna asta.

Ce s-a întâmplat?

Nimic.

Am folosit laptopul / desktop-ul pentru tot și toate - verificare mail-uri, navigat pe net, scris etc.

Când am luat telefonul din service și am reinstalat WhatsApp, am văzut o grămadă de mesaj de la cei care mi-au scris, dar nimic copleșitor.

Bine, adevărul este că-n general nu-mi verific WhatsApp-ul prea des de-a lungul unei zile, așa că oamenii sunt obișnuiți să nu răspund instant.

Dar să nu răspund deloc?

Adică să renunț la WhatsApp definitiv?

Mmm... Pentru mine, pare greu având în vedere că sunt conectat cu mulți cunoscuți prin această aplicație, iar utilizarea sa în tot felul de situații pare generală.

Celelalte rațiuni care-mi vin în minte legate de dificultatea utilizării unui dumb phone în loc de un smart phone țin de renunțarea la anumite funcții care fac aparent viața mai ușoară.

Ar trebui să renunți la mail pe telefon.

Ar trebui să renunți la browser pe telefon.

Ar trebui să renunți la aplicațiile de navigare.

Ar trebui să renunți la camera foto a telefonului.

Ar trebui să renunți la posibilitatea de-a plăti cu telefonul.

Sigur, mai sunt și multe altele, dar după cum îți dai seama, se poate și fără ele.

Pot părea lucruri la care n-ai putea renunța, dar te asigur că te poți obișnui rapid fără ele.

Mai ales că ai alternative - mail pe destkotp, browser pe desktop, navigația mașinii, camera foto clasică, cardurile clasice etc.

Da, poți conduce de acasă până la muncă și fără Waze sau poți să te uiți de acasă pe Google Maps pe unde să o iei înainte să pornești.

Deși nu e la fel de comod să-ți folosești creierul, se poate.

Mai mult, disperarea aceea că fără o aplicație de navigat vei pierde o grămadă de timp este, de multe ori, falsă.

Adică vei pierde probabil uneori timp, dar câștigul pe care-l ai pentru că-ți folosești creierul să te orientezi merită costurile.

Nu mai vorbesc că dacă te lași total în seama aplicațiilor, crești riscul să folosești timpul acela economisit în trafic să scrollezi pe Facebook sau Instagram.

Prin urmare, nu e ușor, dar poate fi o chestiune de pus în practică dacă pui în balanță ce câștigi și ce pierzi.

## Ce câștigi dacă începi să folosești un dumb phone

Marele câștig este dezlipirea de un ecran mic care [te poate cocoșa la figurat](https://www.staidrept.ro), dar și la propriu.

Scazi major cantitatea aceea de dopamină ieftină care-ți scaldă creierul când scrollezi pe Facebook, Twitter, Instgram, TikTok etc.

Această continuă schimbare de context pe care o trăiești în momentul în care treci în câteva secunde de la un filmuleț cu pisici amuzante la ultima gafă făcută de cine știe ce politician îți prăjește creierii. Tik Tok este rege pe acest segment.

Apoi, reduci tendința impulsivă de-a cumpăra diverse doar pentru că totul este foarte comod de pe un telefon.

Apoi, riști să ajungi să ai interacțiuni reale cu oamenii din jur, dar și cu prietenii tăi.

Adică să vorbiți față-n față sau măcar să vă auziți râsul particular la telefon în loc să vă trimiteți unii altora aceleași emoticoane lipsite de personalitate.

Posibil să-ți scazi major nivelul de anxietate, posibil să reduci major stările depresive pe care le consideri firescul cel mai firesc.

Posibil și chiar probabil în caz că ești un utilizator feroce de smart phone - de la o oră zilnic în sus, cam acolo te încadrezi.

În fine, [dacă ai o minimă preocupare pentru privațiunea ta](https://beldie.ro/cresti-rapid-siguranta-online/), posibil să devii brusc o necunoscută pentru o parte dintre comercianții care încearcă să te determine să cumperi ceva de la ei.

În condițiile acestea, merită să dai la o parte o parte o serie de facilități care-ți fac viața mai ușoară pentru a avea o viață mai bună?

Pentru unii da, pentru unii nu.

[E o chestiune de alegere.](https://beldie.ro/renuntarea-la-ecrane/)

## Cum poți transforma un smart phone într-un dumb phone

De unde știu toate acestea?

În primă fază, pentru că am stat câteva zile cu un telefon care nu putea fi utilizat decât pentru a suna și a primi mesaje text.

Apoi, pentru că mi-am transformat iPhone-ul într-un dumb phone cu ajutorul unor setări simple.

Nici n-a fost greu având în vedere că am iPhone 7 plus, cumpărat acum mai bine de 5 ani, în 2017.

Bun, ce-am făcut concret?

Am eliminat toate aplicațiile care nu-mi sunt absolut necesare. Adică orice pot folosi pe laptop, am eliminat de pe telefon.

În fine, am trecut la o schemă de culori alb-gri-negru - greyscale.

Deci nimic din frumusețea clasică a aplicațiilor / icon-urilor / site-urilor care-mi ies în față.

Da, inclusiv pozele pe care le fac sau le primesc le văd ca la un televizor alb-negru.

În felul acesta, nu am dat bani pentru un telefon nou și nici nu risc să rămân fără acces la rețea așa cum riști dacă folosești un telefon vechi care puta să nu mai țină pasul evoluția sau involuția rețelelor de telefonie mobilă.

Cum îți setezi și tu telefonul așa pentru o simplă încercare?

**Greyscale pentru iPhone**: Settings - Accessibility - Display & Text Size - Colour Filters - activează switch-ul pe On - Grayscale

**Greyscale pentru Android**: Quick Settings - Pen icon - trage icon-ul Grayscale în panelul de icon-uri și ai acces rapid să pui telefonul în Grayscale oricând dorești.

## Cele mai bune telefoane ne-smart (dumb phones)

<iframe width="200" height="113" src="https://www.youtube.com/embed/JegLmtOfJpE?feature=oembed" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen title="The Best Dumbphones for 2022!"></iframe>

Tipul din video-ul de mai sus își dedică o parte din timp exact acestei activități - să facă review-uri pentru dumb phones.

O parte dintre telefoanele pe care le menționează nu pot fi folosite în rețelele locale de telefonie mobilă, deci ies din discuție, dar ai suficiente alte variante care se conectează la operatorii noștri.

În fine, dacă mâine ar fi să aleg un dumb phone, probabil că aș alege unul dintre modelele special dedicate utilizării acestui tip de telefon:

1. [**Punkt MPo2**](https://www.punkt.ch/en/products/mp02-4g-mobile-phone/) (aprox. 300 Euro) - producătorul este elvețian și telefonul poate fi folosit în rețelele locale. E super simplu: îl poți folosi pentru sunat și trimis mesaje prin protocolul Signal. Nu ai browser sau aplicații de email, dar poți "da net" altor device-uri care se pot conecta prin bluetooth (thetering / hotspot).
2. [**Light Phone 2**](https://www.thelightphone.com) (aprox. 350 USD) - există o versiune internațională, care, din ce mi-am dat seama, funcționează și-n România. Mă atrag funcționalitățile sale, dar nu mă atrage deloc design-ul său, care pentru majoritatea celor interesați este un punct forte.

De ce aș da peste 300 Euro pentru un astfel de telefon când sunt variante mult mai ieftine?

Pentru că sunt făcute în zilele noastre și teoretic vor face față tehnologic mai mulți ani.

De asemenea, inclusiv prețul crescut ar fi o motivație suplimentară să-l folosesc.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>