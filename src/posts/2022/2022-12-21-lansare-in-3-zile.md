---
title: 'Lansează primul tău produs digital în mai puțin de 3 zile'
description: 'Alege ceva cunoști și ar putea fi interesant și pentru alții. Pune acel ceva într-o formă care poate fi vândută. Vinde-l! Explicații pas cu pas.'
permalink: "/cum-lansezi-produs-digital/"
date: 2022-12-21
tags: ['psihomarketing']
---

![Cum să lansezi un produs digital în mai puțin de 3 zile](/assets/images/gallery/cum-sa-lansezi-un-produs-digital-in-mai-putin-de-3-zile.jpg)

Ce prods digital poate fi lansat în doar 3 zile sau chiar în mai puțin timp?

Poate fi orice - ebook, un template de excel (spreadsheet), un mini curs, un video cu instrucțiuni etc.

Contează mai puțin formatul.

În schimb, contează mult mai mult alte 3 lucruri:

- **să identifici ceva ce cunoști deja**
- **să pui acel ceva într-o formă care poate fi vândută**
- [**să îndeplinești condiția esențială ca să vinzi online**](https://beldie.ro/conditia-esentiala-vinzi-online/)

Până aici, totul e simplu.

De aici încolo apar însă două mari temeri ale celor care și-ar dori să-și vândă propriile produse digitale, dar nu o fac.

## Ce cunoști tu deja?

Aceasta este prima întrebare care le dă oamenilor fiori.

Unii se uită la propria viață și au impresia că nu se pricep la nimic suficient de bine încât să scrie despre acel lucru sau să filmeze sau să producă ceva, orice.

Ceea ce, desigur, e fals.

Inclusiv dacă ești leneșul de canapea suprem care își pierde zilele uitându-se la Netflix sau la filmulețe motivaționale pe YouTube, tot te pricepi la câteva lucruri despre care poți scrie sau vorbi.

De exemplu, te pricepi să faci liste despre filmele și serialele pe care tu, super specialist în urmărit Netflix, le recomandă.

Exact, faci o astfel de listă și scrii despre ea pe blogul tău.

Și o pui într-un spreadsheet (excel) și o vinzi celor care vor să urmărească ce ți-a plăcut ție să urmărești suficient de mult încât ai făcut această listă.

Dacă faci asta, ajungi la al doilea mare hop...

## Dar cine cumpără ceea ce tu vinzi?

Deja te gândești că nimeni n-ar cumpăra lista cu preferințe de filme și seriale de pe Netflix.

În această privință, poți fi sigur doar de un singur lucru - n-ar cumpăra nimeni această listă dacă nu o produci și nu o pui la vânzare.

Sunt zero șanse să se întâmple asta dacă lista nu există undeva de unde poate fi cumpărată și descărcată.

În schimb, dacă îți pierzi din timp câteva ore și întocmești această listă, iar apoi o pui la vânzare prin intermediul site-ului tău sau prin intermediul Gumroad sau Podia, lucrurile se schimbă.

Șansele se schimbă.

Ai fi surprins să descoperi că există oameni care vor să vadă ce filme și seriale ai văzut tu.

Pot fi oameni care te plac și sunt interesați de gusturile tale în domeniu.

Sau sunt oameni care nu te plac, dar sunt curioși ce gusturi ai.

Sau sunt oameni care pur și simplu vor niște recomandări bune pentru care sunt dispuși să plătească.

Uneori, tocmai faptul că plătesc pentru ele îi fac să aprecieze mai mult acele recomandări.

În fine, sunt oameni care vor cumpăra doar pentru că lista ta există.

## Oprește-te un pic și gândește-te ce ai putea vinde

Exemplul de mai sus este exact ce mi-a venit mie în minte ca să conving un om care nu crede că știe ceva suficient de bine încât să vândă acel ceva sub forma unui produs digital.

Și am făcut asta în condițiile în care [nu am abonament la Netflix](https://beldie.ro/cum-sa-evadezi-din-lumea-digitala/).

Cred că tu ai putea veni cu mare ușurință cu idei și mai bune.

Nu că-n astfel de cazuri ideile trebuie să fie spectaculoase.

Cel mai important este să faci ceva concret în această direcție .

Dacă ți se pare că nu știi suficiente lucruri despre subiectul produsului pe care vrei să-l vinzi, documentează-te un pic.

Dar nu exagera pentru că riști să petreci următoarele 6 luni documentându-te în loc să petreci următoarele 6 luni câștigând bani.

Alege ceva ce cunoști deja.

Ceva care poate fi util pentru alții.

Nu trebuie să fie ceva ce știi mai bine decât toată lumea sau ceva care să fie util pentru toată lumea.

Nu vinzi tuturor.

Ești tu, nu ești Unilever sau Nestle sau cine știe ce alt gigant din industria alimentară.

Și nici măcar ei nu vând tuturor pentru că sunt oameni care preferă produsele altor companii.

## Uite un exemplu real de produs lansat în 3 zile

Apropo de domeniul alimentar și de produse lansate pe baza cunoașterii pe care o am deja... [Lista cu mâncare bună](https://beldie.ro/lista-cu-mancare-buna/).

Ce este Lista cu mâncare bună?

Este un spreadsheet (Google Sheet) care conține recomandările mele în ceea ce privește cele mai bune produse alimentare pe care eu și cei apropiați mie le consumăm.

Și câteva recomandări de restaurante.

Inclusiv unul controversat.

În fine, nu este o listă cu produse pentru o anume dietă, deși poți selecta de acolo ce se potrivește pentru tipul de dietă care te interesează.

Nu este o listă a celor mai bune produse făcute vreodată în domeniu, ci de cele mai bune produse de care știu eu.

Și nu e o listă de produse / producători perfecți.

Nici nu există așa ceva, dar categoric sunt genul de producători care-și dau silința să facă niște produse de calitate. Cel puțin cele pe care le menționez eu, așa sunt.

Este în schimb o listă care-ți economisește o grămadă de timp.

Și este o listă la care poți apela dacă vrei să cumperi ce cred eu că e mai bun pe piața românească și nu numai (există câteva recomandări care pot fi luate online și de afară) când vine vorba de produse alimentare.

Cât mi-a luat să fac această listă?

Nu am monitorizat timpul exact consumat să concep lista, să o formatez în acel spreadsheet, să scriu pagina de prezentare și mail-urile de vânzare.

Dar din momentul în care m-am apucat de treabă și până când am fost gata de lansare n-au fost mai mult de 3 zile.

3 zile în care am făcut și alte lucruri, desigur.

Iar partea faină este că din acest moment, această listă va exista la vânzare atât timp cât voi dori eu să existe.

Și va fi updatată gratuit sau contra cost, depinde cum doresc eu.

Da, e posibil ca anumiți producători să nu mai fie ceea ce trebuie în opinia mea sau alți producători să apară în atenția mea, așa că voi face modificări din când în când.

Se va vinde [**Lista cu mâncare bună**?](https://beldie.ro/lista-cu-mancare-buna/)

Sigur că da.

Mă voi îmbogăți de pe urma ei?

Sigur că da.

Glumesc acum.

Nu mă voi îmbogăți, dar este genul de proiect mic care a meritat timpul și focusul meu de-a lungul acestor 3 zile.

Vând cunoașterea mea și am satisfacția că ofer recomandări în care cred unor oameni care vor să beneficieze de aceste recomandări cu adevărat.

Dovadă că plătesc prețul acestui produs digital.

## Ce unelte am folosit pentru acest proiect

Ca lucrurile să meargă repede și bine, m-am bazat pe următoarele unelte

1. creierul meu - fără el, viața e pustiu
2. O [aplicație de scris](https://ulysses.app/) - eu folosesc Ulysses, dar orice unealtă de gen e în regulă
3. [Google Sheet](https://www.google.com/sheets/about/) pentru listă - cel mai simplu mod de-a oferi acces la un spreadsheet
4. [Canva](https://www.canva.com/) - pentru imaginea de prezentare
5. Unul dintre site-urile mele pentru pagina de prezentare (landing page)
6. [ConvertKit](https://convertkit.com/) / [BerserkerMail](https://berserkermail.com/) - pentru trimiterea majorității mail-urilor de vânzare
7. O platformă de vânzare a produselor digitale - [Podia](https://www.podia.com/) / [Gumroad](https://beldie.gumroad.com) / ConvertKit Commerce / PayHip. Oricare poate fi OK.

Spor la treabă!


#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>