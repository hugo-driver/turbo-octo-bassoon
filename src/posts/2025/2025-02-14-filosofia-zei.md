---
title: 'Filosofia ZEI'
description: 'Z.E.I este un acronim pentru o sintagmă inventată de mine - Zero Ecrane Inutile.'
permalink: "/filosofia-z-e-i/"
date: 2025-02-14
tags: ['stare de bine']
---

![Relaxare fără ecrane - plimbare în parc cu câinele.](/assets/images/gallery/zero-ecrane-inutile-zei.jpg)

Z.E.I este un acronim pentru o sintagmă inventată de mine - Zero Ecrane Inutile. 

Scopul acesteia este să prezinte pe scurt filosofia mea legată de ceea ce cred eu c-ar fi relația pe care oamenii ar trebui să o aibă cu "ecranele" dacă vor să rămână stăpâni reali ai propriilor minți.

Z.E.I implică folosirea tehnologiei pentru scopuri concrete, utile ție, nu utile celor care-ți oferă respectiva tehnologie cu scopul de-a-ți agăța mintea într-un nesfârșit vagabondaj virtual.

## Z.E.I nu înseamnă zero distracții

Distracția are utilitatea sa.

Chiar super utilitatea sa aș putea spune.

Deci în momentul în care folosești un ecran ca să te distrezi, nu înseamnă automat că încalci filosofia Z.E.I. Atât timp cât distracția respectivă este utilă pentru tine, pentru starea ta generală, pentru dezvoltarea ta, ești pe drumul cel bun.

Și mai ales cât distracția este în mod real distracție.

Deci nu e o problemă să folosești ecranele ca să vezi un film.

[Sau ca să joci chiar un joc video](https://beldie.ro/cum-am-scapat-adictie-joc-video/).

Sau ca să produci ceva pe Instagram sau Facebook.

Sau chiar să urmărești un filmuleț pe TikTok ca urmare a unui link primit de la un prieten care vrea să împărtășească cu tine motivul distracției sale.

Nici pe departe.

Doar că trebuie să fii sincer.

## Z.E.I necesită să fii sincer cu tine

E foarte ușor să spui că ceva îți face bine, dar în realitate să știi că-ți face rău.

De exemplu, în cazul adicțiilor, obiectul adicției are calitatea de-a-ți face bine pe termen scurt, dar pe termen lung îți strică real calitatea vieții.

De aici și apelul meu la sinceritate.

Jocurile video nu te mai relaxează când depășești un anumit prag de timp petrecut cu ochii în ecran. Altfel, fiecare sesiune s-ar termina cu tine energic și gata să faci lucrurile pe care știi că trebuie să le faci ca să-ți fie bine și-n alte planuri ale vieții.

Oarecum asemănător, să-ți prăjești creierii scrollând pe TikTok sau derulând short-uri pe YouTube / reel-uri pe Instagram nu te ajută să te relaxezi.

În foarte scurt timp după ce începi să faci asta, mintea ta intră sub un asediu de stimuli care emană în exterior orice numai relaxare nu.

Dacă nu mă crezi, poți face un experiment - privește cum arată un om care de niște ore scrollează pe ecranul unui telefon.

Are ceva relaxat în privire?

Izbucnirile periodice de amuzament ca urmare a ceea ce tocmai a văzut chiar îți par să fie semnul unei stări reale de bine?

De altfel, nimeni nu spune la finalul unei sesiune prelungite de stat cu ochii în ecrane pe social media că se simte excelent și e gata să se apuce de treabă.

Majoritatea ori se târăsc lipsiți de energie spre activitățile pe care sunt obligați să le facă, ori se târăsc la fel de lipsiți de energie înapoi la ecrane, să mai stoarcă un pic de dopamină din rezervele aproape pline cu care începuseră ziua.

## Z.E.I te ajută să-ți identifici compulsiile și să le elimini

Când ai în minte filosofia super simplă numită Z.E.I, vei descoperi lucruri noi despre tine.

De exemplu, vei constata cât de des ești tentat să scoți telefonul din buzunar fără niciun alt scop concret decât dorința disperată, dar nearticulată de-a nu te confrunta cu vreun moment de plictiseală.

Gestul de-a te uita la ecran nu este o preocupare legată de faptul c-ai fi putut primi cine știe ce mesaj important și nu vrei să-l riști, ci o simplă compulsie.

O compulsie care a reușit să te convingă că nu poți fi întreg dacă nu faci acest gest de-a-ți verifica reflex telefonul.

Doar că Z.E.I te face instant atent la compulsii.

Ce-ți spun eu aici te va urmări și-ți va veni în minte prima dată când vei pune mâna aiurea pe telefon ca să vezi nimic. Dacă ai citit ce-am scris aici, nu mai poți neciti.

Gata, Z.E.I te-a atins.

Nu e obligatoriu ca efectul să rămână lipit de tine.

Z.E.I nu este un gigant tehnologic care să-ți exploateze slăbiciunile umane ca să fie mereu călare pe mintea ta, dar dacă-i oferi șansa de-a te ajuta, va fi alături de tine până când vei scăpa de această compulsie.

## Z.E.I te confruntă cu adicțiile digitale și te ajută să le îndepărtezi de tine

Din momentul în care ai în minte sintagma Zero Ecrane Inutile sau prescurtarea Z.E.I, vei fi mult, mult mai conștient și de momentele în care depășești pragul distracției cu ajutorul ecranelor și treci granița în domeniul mutilării minții tale.

Da, e corect spus mutilare.

Dur, dar corect.

Ideea de-a folosit ecranele doar pentru chestiuni utile - fie activități profitabile profesiona, fie activități profitabile personal (inclusiv distracții reale), te va urmări suficient de mult cât să constați în orele târzii ale alunecării pe pantele adicțiilor digitale că faci ceva greșit.

Ai putea crede că asta e puțin lucru.

Un fel de "știu și eu că nu e bine".

Corect, doar că majoritatea celor afectați știu asta vag în timp ce se lasă pradă satisfacerii adicției și o conștientizează real abia după ce sesiunea de rău s-a încheiat.

Adică atunci când te învinovățești că ai fost slab, cânt te disprețuiești că iar ai făcut ceea ce nu era cazul să faci.

Ceea ce, de multe ori, nu face altceva decât să te "ajute" să ai o părerea suficient de proastă despre tine încât să fii tentat din nou să cauți alinare tocmai în brațele adicției care te-a făcut să ai această stare.

Da, foarte perversă chestiune.

În schimb, Z.E.I face ceva foarte simplu - te atenționează puternic chiar în timp ce calci greșit, în timp ce constați că e târziu și iar ai pierdut o grămadă de timp cu jocurile video sau cu frecatul rețelelor sociale sau cu binging-ul de seriale sau cu frecatul de alte cele.

Te atenționează și uneori chiar te smucește înainte să apuci să mergi până la capăt, până la momentul acela clasic în care ți-ai consumat plăcerea și încep regretele.

Îți strică plăcerea falsă.

Îți introduce un element străin în povestea aceasta obișnuită și nu te mai lasă să întărești aceleași trasee neuronale pe care le-ai bătătorit cu adicția ta.

Z.E.I e nașpa pentru bine tău.

## Recitește acest text dacă e cazul, nu-l trata ca pe ceva demn de uitat

Desigur, e treaba ta ce faci cu ceea ce ai citit aici.

Posibil să crezi că e doar un alt mail al unui alt nebun care are ceva cu tehnologia.

Dacă ai vedea ce văd eu uneori în cabinet apropo de aceste probleme, ți-ai schimba părerea.

Dar nu asta mă interesează.

Mă interesează să-ncerci să aplici Z.E.I câteva zile.

E ceva simplu, doar te ghidezi după ceea ce ți-am spus că presupune filosofia Zero Ecrane Inutile. 

Exact ce-i spune și numele, să nu folosești tehnologia pentru chestiuni care nu-ți sunt în mod real utile, favorabile ție.


#### Cel mai deștept lucru pe care-l poți face acum este să te abonezi la email-urile mele zilnice:

   <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>