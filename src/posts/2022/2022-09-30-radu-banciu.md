---
title: 'De ce îți plac insultele lui Radu Banciu'
description: 'În mare, îți place ce le face Banciu diverselor personaje din show biz pentru că asta te face să te simți răzbunat. Ceea ce e penibil, desigur.'
permalink: "/radu-banciu/"
date: 2022-09-30
tags: ['stare de bine']
---

upă cum știi deja, [cel mai important lucru este să începi](https://beldie.ro/actioneaza/).

Unii spun că momentul ideal pentru a începe ceva a fost deja-n trecut, prin urmare, nu-ți rămâne decât să folosești al doilea moment ideal posibil.

Adică să-ncepi în prezent.

Azi, acum.

Nu dezarma, prezentul nu-i puțin lucru.

Cei mai mulți dintre noi amânăm orice obiectiv dificil pentru viitor, așa că a te folosi de prezent este o alegere-avantaj.

Al doilea lucru important după început este să continui.

Nu-ți închipui câte începuturi fără continuare vagabondează prin mintea noastră, câte proiecte nefinalizate ne distrag atenția pînă ajungem la nivelul de concentrare al unui țânțar și ne scad încrederea-n sine.

Al treilea lucru important ține de felul în care-ți privești obiectivele.

Majoritatea oamenilor au impresia că dacă se concentrează zilnic asupra țintei finale le va fi mai ușor să o și atingă.

E posibil să o atingă, dar categoric nu le va fi mai ușor.

## De ce e greu să-ți atingi obiectivele stabilite

În mare, sunt două motive.

Pe de o parte, majoritatea ne propunem obiective importante, ceea ce e foarte bine.

Ce nu părem să luăm în calcul atunci când ni le propunem este volumul mare de muncă presupus de acestea și consumul intens de energie nervoasă solicitat de un astfel de efort.

Volumul acesta mare de muncă are legătură și cu faptul că aproape orice-i important presupune efort, dar și cu o logica matematică – dacă-ți propui 73 de obiective importante, atunci categoric ai de tras ca un bou de povară.

Pe de altă parte, faptul că-ți propui multe deodată te poate sufoca psihic.

Ce-nseamnă asta?

În comediile americane există foarte des o scenă în care când cineva deschide ușa unui dulap peste el năvălesc o mulțime de lucruri. Uneori, respectivul le împinge la loc, închide cu mare dificultate ușa și respiră oarecum ușurat c-a rezolvat problema.

Așa-i și cu listele prea bogate de obiective.

După ce ți le-ai stabilit, începi să trăiești cu acestea. Dacă sunt mult prea multe, zilnic se vor prăvăli peste tine.

În unele zile vei reuși să le împingi într-o debara a creierului tău și vei evada online sau în orice altă grădină de escapism.

Alteori vei cădea pur și simplu sufocat sub mormanul de obiective propuse.

Încercarea de-a lua un singur obiectiv și de-a lucra asupra sa va fi dificilă pentru că dintr-un maldăr de obiective care se revarsă asupra ta e greu să alegi ceva.

Așa încep cele mai multe pierderi de energie nervoasă și așa ajungi să cauți alternative la muncă, eventual alternative care să semene oarecum a muncă.

## Cum arată niște obiective cu adevărat deștepte

În mare, trebuie să simplifici lucrurile.

În loc să-ți stabilești o listă nesfârșită de obiective, stabilește-ți 3-5 obiective deștepte.

Când spun “obiective deștepte”, mă refer la genul de obiective a căror realizare aduce beneficii într-o grămadă de arii ale vieții tale.

Cumva, aceste obiective [au tendința de-a respecta regula 80/20](https://beldie.ro/de-ce-pareto-ar-trebui-sa-fie-idolul/).

De asemenea, asemeni multor oameni deștepți, obiectivele deștepte nu sunt spectaculoase, ci doar eficiente.

Prin urmare, un obiectiv deștept poate să fie aparent plictisitor, dar realizarea sa înseamnă mai mult decât ți-ai putea închipui.

În fine, obiectivele deștepte se concentrează mai mult asupra procesului de realizare a unui lucru decât asupra țintei finale.

Probabil că deja ești curios cum arată un obiectiv deștept.

Păi, pentru cineva care vrea să slăbească, un obiectiv deștept poate fi să mănânce conștient.

Mindfull, cum se zic unii în limbaj de self help.

Asta înseamnă să fie calm la masă, să mestece suficient mâncarea, să fie atent la gustul acesteia, să se bucure de mâncare în liniște.

Vezi?

Aparent, nimic spectaculos.

Totuși, efectele unui astfel de proces pot fi incredibile pentru un om având în vedere [cum s-a jucat Natura cu mintea noastră când vine vorba de mâncare.](https://beldie.ro/de-ce-esti-gras/)

Din start, omul respectiv ajunge să mănânce un volum de hrană mai mic pentru că mesele durează mai mult și senzația de sațietate are timp să se instaleze fără să fie nevoie ca un bol alimentar uriaș să apese pe pereții stomacului.

Fiecare dumicat este mestecat mai mult, astfel că mușchii maxilarelor se contractă mai mult și semnalele pe care aceștia le transmit creierului devin mai puternice.

Nu te mai saturi doar când ți-e stomacul greu și ai rămas fără aer de atâta înfulecat, ci pentru că ai mestecat suficient un volum mult mai mic de hrană.

Apoi, atitudinea pe care o exersezi în timpul mesei, acest mâncat „mindfull” ajunge să-ți influențeze multe dintre atitudinile tale din restul activităților.

Așa cum atunci când mănânci ca un sălbatic tinzi să te porți ca atare și-n alte privințe, tot așa atunci când îți controlezi comportamentul tinzi să ți-l controlezi și-n alte privințe.

Calmul sau zbuciumul dintr-o activitate zilnică se reproduce apoi mai târziu în zi în tot felul de situații.

De aceea, o primă masă a zilei poate ajunge să fie un exercițiu de autocontrol benefic și-n alte arii ale vieții tale.

O ultimă masă a zilei, luată într-un moment în care ești deja obosit, îți vine greu să te mai concentrezi, să te mai controlezi, te poate ajuta să desăvârșești această practică.

Limpede?

Uite, un obiectiv pentru cei care vor să slăbească și să facă mușchi și să arate ca Brad Pitt în Snatch sau în Fight Club…

Glumesc, trebuie să te ajute și genetica să arăți chiar așa.

Totuși, pentru a arăta bine din punct de vedere fizic poți să faci eroarea de-a-ți impune un obiectiv păcălitor:

> “Vai, am 7 kilograme în plus, trebuie să slăbesc și să merg la sală și să-mi iau un antrenor personal și să fac în fiecare zi flotări și să fac luni, miercuri și vineri picioare și spate”.

Sau poți să-ți propui un obiectiv deștept, un obiectiv care să fie concentrat asupra procesului de atingere a țintei, care să nu țină cont de minciunile cântarului (mușchii cântăresc mai greu decât masa adipoasă) și care să-ți aducă beneficii într-o grămadă de alte arii ale vieții tale.

Un astfel de obiectiv ar suna cam așa:

> “Mă duc la sală de 3 ori pe săptămână”.

După cum vezi, ca majoritatea obiectivelor deștepte, nici acesta nu este unul spectaculos.

Totuși, simplu fapt că te duci la sală de 3 ori pe săptămână te va împinge la progres atât în ceea ce privește schimbarea felului în care arăți, cât și a felului în care gândești.

De 3 ori pe săptămână nu înseamnă doar intrarea într-un sistem care implică efort fizic și timp pentru recuperare după acesta.

Acest de 3 ori pe săptămână te obligă să oferi un pic de structură vieții tale de zi cu zi. Înseamnă să-ți alegi acele 3 zile ale săptămânii și să ai niște puncte fixe în ele.

De 3 ori pe săptămână îți vei ști clar programul măcar apropo de mersul la sală.

Vei ști zilele în care mergi, vei ști orele la care te duci, vei deveni mai organizat decât majoritatea oamenilor prin simplu fapt că mergi de 3 ori la o sală de fitness.

Aproape că nu contează ceea ce faci la respectiva sală, contează doar să te duci. Dacă te duci, vei face sigur ceva favorabil ție. E suficient să ajungi acolo și automat vei realiza ceva, te vei mișca într-o direcție pozitivă.

## De ce e important să începi la pas înainte de-a trece la galop

Când eram puștan, bunicul meu l-a avut pe Costel.

Costel a fost un cal cu niște caracteristici neobișnuite. În primul rând, cred c-a fost combinația ideală de forță și viteză pe care un astfel de animal o putea avea.

Apoi, Costel arăta într-un mare fel.

Foarte înalt, negru intens, fioros.

Da, fioros.

De exemplu, atunci când părăsea zona de păscut și mai intra în recoltele oamenilor, aceștia se limitau să-l gonească prin strigături și ridicări de brațe. Singura dată când cineva a vrut să-l prindă pentru a putea cere despăgubiri bunicului meu, Costel s-a comportat precum un câine.

Adică s-a repezit să muște și a alergat după respectivul om.

Această întâmplare, dar și faptul că-și deschidea singur poarta împingând-o cu capul, faptul că depășea din proprie inițiativă căruțele aflate în fața sa, faptul că avea o poftă nebună de-a merge mereu la un trap foarte intens i-au creat o aură aparte în ochii unora dintre săteni.

În fine, când m-am suit prima dată pe Costel, mă aflam în postura celui care nu mai călărise niciodată, dar care-și dorea să facă exact ceea ce văzuse prin filme.

Adică să prind o viteză cât mai mare, eventual să-mi dea lacrimile din cauza curentului, [așa cum auzisem că i se-ntâmpla bunicului meu în tinerețe](https://www.fiibarbat.ro/cateva-lucruri-destepte-invatate-de-la-conte/).

Problema este că până să ajungi la galop, calul trece prin trap. Iar la trap, un călăreț fără experiență aflat pe spatele unui cal precum Costel este zguduit zdravăn.

Prima căzătură s-a produs când mergea la trap și impactul cu pământul a fost atât de dur încât am avut vreo câteva zile ezitări să mai urc pe el.

Ce vreau eu să-ți spun cu asta, dincolo de faptul că am avut un cal incredibil?

Că mulți dintre noi suntem călăreți fără experiență când vine vorba de obiective importante. Prin urmare, e mai bine să-ncepem cu plimbări la pas, nu cu galop.

Nu de alta, dar dacă-ți propui lucruri prea dificile din start, vei fi aproape sigur aruncat din șa de respectivul obiectiv.

Și dacă vei cădea, ghici ce se va întâmpla?

Te va durea?

Posibil, dar nu asta-i cel mai grav lucru.

Cel mai grav lucru este că după ce eșuezi vei fi mai tentat să renunți decât să te urci la loc.

Așa se-ntâmplă cu cei care-și propun deodată să nu mai fumeze, să nu mai mănânce dulciuri, să meargă la ore de body pumping, să facă zilnic exerciții de dicție, să înceapă un masterat, să…

Totul deodată, în același timp.

Exact ca mine care am vrut să merg la galop de prima dată când m-am urcat pe-un cal nărăvaș.

Aceasta-i o rețetă aproape sigură pentru eșec, prin urmare ține cont de realitate înainte de orice.

Dacă până acum ai stat lungit pe canapea la televizor, ghici la ce ești tu bun?

La stat lungi pe canapea la televizor.

Nu poți dintr-o dată să faci 73 de lucruri importante.

Ia-o ușor, ia-o treptat.

Nu-ți propune totul deodată pentru că vei fi copleșit și vei renunța.

Victoriile obținute pentru reușite aparent mărunte îți vor construi un psihic puternic, îți vor alimenta determinarea și te vor ajuta să faci din ce în ce mai multe lucruri importante.

Propune-ți 3-5 obiective deștepte și concentrează-te doar asupra lor.

Restul lucrurilor bune se vor lipi de aceste practici corecte și se vor dezvolta în contactul cu acestea.

**PS**: există situații când a schimba total lucrurile dintr-o dată este chiar indicat - în lupta cu adicțiile de tot felul. Niciodată nu încerca să aplici ideea de mai sus când ai o problemă reală. Există metode mult mai bune pentru a rezolva astfel de probleme.

De exemplu**:**

1. [**Metoda Hard Reset**](https://beldie.ro/hard-reset/)
2. [**Cum să omori un Social Media Zombie (SMZ)**](https://beldie.ro/cum-omori-social-media-zombie-smz/)
3. [**Lasă-te de "albă"! - Cum să scapi din sclavia masturbării**](https://www.fiibarbat.ro/lasa-te-de-alba/)


#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>