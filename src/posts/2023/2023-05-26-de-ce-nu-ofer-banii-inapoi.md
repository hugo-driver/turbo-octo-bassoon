---
title: 'De nu ofer garanția "banii înapoi dacă nu ești mulțumit"'
description: 'În primul rând, pentru că vând produse digitale, iar acestea nu pot fi returnate. Apoi, pentru că nu suport smiorcăiții care nu știu ce cumpără.'
permalink: "/fara-bani-inapoi/"
date: 2023-05-26
tags: ['psihomarketing']
---

![De ce nu ofer garanții din categoria banii înapoi dacă nu ești mulțumit](/assets/images/gallery/de-ce-nu-ofer-refund.jpg){ width="650" height="365" loading="lazy" decoding="async" }

Știi povestea clasică: "Poți returna produsul în 30 de zile".

eMag a promovat-o cel mai intens.

Legea românească îți oferă 14 zile posibilitate să te răzgândești când cumperi un produs și să-l returnezi fără explicații.

Și să primești banii înapoi, desigur.

Diferența este că eu [vând produse digitale](https://shop.beldie.ro/), nu produse fizice.

Prin urmare, legea face excepție în acest caz pentru că un produs digital nu poate fi returnat precum unul fizic. Asta chiar dacă, la un moment dat, un client a încercat să mă convingă că nu e diferență, că-mi trimite înapoi pe mail ghidul pe care-l cumpărase.

Totuși, sunt o grămadă de vânzători care oferă această garanție că te poți răzgândi chiar dacă ceea ce ai cumpărat e un produs digital.

Respectivii acceptă idee că vor fi mulți care cumpără, primesc produsul digital și-și cer apoi banii înapoi ca să rămână astfel și cu banii, dar și cu produsul.

Doar că oricât de mulți ar fi aceștia, tot mai mulți cei care vor cumpăra și nu vor face "refund".

Mai ales că o garanție de genul "banii înapoi fără întrebări" determină mult mai multe vânzări decât anunțuri de genul celui pe care-l postez eu:

> "Toate vânzările sunt finale. Nu primești banii înapoi dacă ai cumpărat".

De ce nu încerc să profit și eu de această mișcare excelentă de marketing?

Simplu.

Nu vreau clienți care cumpără și imediat cer banii înapoi.

Și nu vreau nici clienți care nu cumpără decât dacă au garanția că se pot răzgândi.

Deci pierd o grămadă de bani.

Doar că ce fac eu nu e doar despre bani.

Banii sunt super importanți, dar și liniștea mea e importantă.

Nu vreau să mi-o tulbur cu tot felul de flăcăi care cumpără în stânga și-n dreapta fără să aibă habar [dacă le și trebuie ce achiziționează](https://www.staidrept.ro/relatii-la-reducere/).

Cei mai mulți nu sunt doar impulsivi, dar și lipsiți de caracter.

Și nu vreau să am de-a face cu ei.

Așa că plătesc toate acele profituri pe care nu le fac doar ca să nu-mi apară-n cale.

De asta, nu ofer posibilitatea cumpărătorilor de-a-și primi banii înapoi.

Dacă vrei să cumperi ceva, uită-te pe site ca să vezi care-i nivelul, uită-te pe pagina de prezentare ca să vezi ce urmează și cumperi, apoi cumpără.

Asta poate dura niște minute sau niște ore, depinde de ce vrei să cumperi de la mine.

Dar mă asigură pe mine că cel care îmi dă bani știe ce vrea.

Iar dacă știe ce vrea, va pune în practică ce învață de la mine.

Iar dacă pune în practică ce-nvață de la mine, are șanse să reușească în domeniul respectiv.

Iar dacă reușește, eu mă scald în piscine cu bani.

Sau doar în piscine cu satisfacție.

Dar când ies din apă, calc pe covoare de bani.