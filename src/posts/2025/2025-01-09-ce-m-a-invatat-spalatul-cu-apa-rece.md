---
title: 'Cum te ajută spălatul cu apă rece'
description: 'Spălatul cu apă rece e o formă aparte de sfidare a confortului. Încearcă și ai să simți la ce mă refer'
permalink: "/dusuri-apa-rece/"
date: 2025-01-09
tags: ['stare de bine']
---

![Cum te ajută spălatul cu apă rece să fii mai sănătos fizic și psihic](/assets/images/gallery/ce-m-a-invatat-spalatul-cu-apa-rece.jpg)

Cineva apropiat mie obișnuia să-mi spună că dacă te speli cu apă rece, nu răcești.

Nu se baza pe rezultatele unor studii citite pe net, ci pe o experiență proprie începută-n armată acum niște zeci bune de ani și continuată apoi cam tot restul vieții sale.

A folosit apă caldă doar pentru a se bărbieri înainte de-a merge la oraș, iar în rest, fântâna din curte decidea temperatura apei cu care se spăla.

Nu a insistat să-i urmez exemplul, dar o dată pe an scotea din magazie căzile uriașe din lemn în care urma să depoziteze prunele înainte de-a le face țuică sau strugurii înainte de-a-i face vin.

Căzile acelea erau umplute cu apă și lăsate câteva zile așa pentru a li se „umfla” un pic lemnul și-a elimina diversele spații dintre coastele lor chircite de aerul uscat.

Bărbatul de prima zi și flăcăul de apă caldă
--------------------------------------------

Mi-aduc aminte că mă-ntreba dacă sunt **bărbat de prima zi**, **bărbat de dimineață** sau **flăcău de apă caldă**.

Bărbat de prima zi însemna să intru-n cada plină imediat după ce-o umplea cu apă din fântână.

În mintea mea, nu exista apă mai rece, iar bălăceala în apa aceea mă făcea să scot niște sunete ciudate, să tremur ca o vargă și să blestem ideea bărbatului de primă zi.

Din păcate, după spusele bunicului meu, nu era de ajuns să intru-n cada cu apă, ci să și stau liniștit, fără zgomot, cum făcea el. Aveam totuși posibilitatea de-a transforma acele sunete în niște oftaturi cât de cât firești.

Dacă ieșeam prea repede din apă, bunicul meu zâmbea și-mi spunea ceva de genul:

> “Vezi că mâine-i dimineață!”

Puteam să-mi bandajez orgoliul fiind un așa zis bărbat de dimineață – adică intram din nou în cadă a doua zi dimineață, după ce soarele zilei precedente încălzea apa, dar noaptea răcoroasă reușea să aducă temperatura destul de aproape de cea din prima zi.

În fine, flăcău de apă caldă puteai fi dacă te bălăceai în apa încălzită toată ziua de soare.

Nu pot spune că era chiar o rușine, dar nici vreun motiv de mândrie.

Uneori, încercam să-i dau apei respective o importanță mai mare, pufnind când intram în vreun butoi uriaș plin cu apă, dar bunicul meu zâmbea și-mi spunea cu o ironie blândă:

> “Ia uite, a venit vara, nu?”

Cum am decis să mă spăl doar cu apă rece
----------------------------------------

Ceea ce ți-am povestit mai sus s-a întâmplat prima dată când aveam vreo 10 ani și a continuat aproape anual de-a lungul gimnaziului.

Era mai degrabă o tradiție, un fel de sărbătoare a apei reci și cam atât.

Când mă-ntorceam acasă, mă-ntorceam la apa caldă și la ceea ce bunicul meu ar fi numit traiul blegului.

Totuși, simplu fapt că toată populația civilizată utiliza apa caldă m-a făcut să-l consider pe el aparte și pe mine doar nepotul lui.

În fine, prin 2013, am răcit cobză și mă-ndreptam spre o clinică pentru a mă vedea un medic. Mă durea capul, bănuiam că-s gripat și mergeam de parcă aș fi-nceput și continuat ziua într-o crâșmă.

Nu aveam cele mai limpezi gânduri, dar mi-am dat seama că, de ani buni, răceam constant. Mi se întâmpla des și erau răceli atât de zdravene încât mi-am zis că trebuie să fac ceva.

Sigur, poți face multe lucruri utile, dar primul care mi-a venit în minte atunci a fost spălatul cu apă rece.

Mi-am dat seama că nu-mi văzusem bunicul vreodată răcit și am considerat că spălatul cu apă rece îi fusese de ajutor.

Normal, eram conștient că rezistența sa era legată de mult mai multe lucruri, nu doar de apa cu care se spăla, dar mi s-a părut un pas în direcția potrivită.

Așa că imediat după ce am terminat cu respectiva răceală, am început să mă spăl cu exclusiv cu apă rece.

Ce-nseamnă să te speli doar cu apă rece
---------------------------------------

Era începutul lui martie.

Apa rece din rețeaua Bucureștiului este cu adevărat rece în această perioadă, dar, așa cum am descoperit mai târziu, nu se compară cu apa rece din lunile de iarnă.

Când am intrat prima dată-n cadă am făcut-o cu mentalitatea flăcăului de apă caldă – hai să încep cu o apă potrivit de rece și să o răcesc ușor, pentru obișnuință.

Când am dat însă drumul la duș, mi-am adus aminte de acea ironie legată de venirea verii și m-am răzgândit.

Așa că dacă tot era prima zi, am zis s-o onorez cumva ca un bărbat de primă zi.

Vorba vine, nu cred că bărbații scot sunetele pe care le-am scos eu în acele momente, dar ce mai contează? Ideea este că a fost un duș scurt, am fost aproape să chițăi penibil, [dar am făcut cel mai important lucru – am început](https://beldie.ro/actioneaza/).

Asta se-ntâmpla dimineața.

Seara, am făcut din nou același lucru.

M-așteptam ca dimineața să fie mai greu pentru că n-aveam sângele pus în mișcare, dar am constatat că seara e aproape întotdeauna mai dificil să te speli cu apă rece.

În timpul zilei, ne consumăm destul de mult din rezervele de voință atunci când ne abținem să facem tot felul de lucruri nocive sau când ne forțăm să facem tot felul de lucruri neplăcute, dar profitabile pentru noi.

Prin urmare, la dușul de seară, am ajuns consumat de voință și apa mi s-a părut mai rece chiar și decât dimineața.

Important este că am făcut acel duș și am continuat să mă spăl zilnic de două ori cu apă rece.

Cât de rece?

Habar n-am.

Atât de rece cât curge la robinet.

Nu am păcălit vreodată apa rece combinând-o cu cea caldă cu excepția lunilor de iarnă când, pentru spălatul pe cap, pun robinetul la mijlocul dintre zona de apă rece și cea de apă caldă.

Ce-nseamnă asta?

Înseamnă că apa este rece, mai rece decât suportă unii să folosească chiar și atunci când se spală pe mâini, dar mai caldă decât cea mai rece apă din rețeau orașului.

Pe corp însă, am folosit mereu cea mai rece apă posibilă.

Cât de rece?

Serios, habar n-am, nu i-am măsurat vreodată temperatura.

Îți pot spune că de prin noiembrie și până-n martie e suficient de rece încât să te „doară” carnea când faci duș și să-ți eliberezi mintea de orice gând legat de altceva în afara unui fapt simplu: că exiști și că ești tare prezent.

Ce câștigi dacă te speli cu apă rece
------------------------------------

Dacă vei căuta pe net, vei găsi articole în care ți se dezvăluie beneficiile spălării cu apă rece.

În mare, vei afla că dușurile reci au efecte precum:

*   **creșterea imunității**
*   **îmbunătățirea circulației**
*   **refacerea rapidă după efort**
*   **îmbunătățirea stării psihice**
*   **creșterea elasticității pielii**
*   **o bună sănătate a scalpului și-a părului**
*   **îți luminează tenul**
*   **îți îmbunătățesc viața sexuală**
*   [**te ajută să lupți cu diverse adicții**](https://beldie.ro/cum-te-lupti-cu-adictiile/)

Probabil că toate aceste efecte sunt reale și foarte probabil mai există și altele, dar eu mă rezum la cele care mi-au părut mie evident de clare.

Acum, în experiența mea, cel mai vizibil efect al spălatului cu apă rece fost cel legat de îmbunătățirea stării mentale. E și greu să nu fie așa de vreme ce este o activitate care te antrenează și te-ntărește psihic vrând – nevrând.

Simplu fapt că te speli inclusiv iarna cu apă rece, când tot restul lumii civilizate folosește apa caldă te transformă într-un individ conștient că a făcut o alegere [împotriva oricărei idei de comoditate](https://beldie.ro/exces-de-confort/).

Această simplă sfidare a confortului clasic îți oferă multă energie nervoasă, genul de energie care-ți alimentează multe dintre acțiunile și atitudinile ulterioare.

Cumva, nu mai ești același om după ce ai făcut un astfel de duș și sigur nu mai ești același om după ce faci zilnic astfel de dușuri.

Când știi că tu te speli cu apă rece-n toiul iernii, devii conștient de faptul că ești capabil să faci tot felul de lucruri aparent neplăcute, obositoare, de evitat.

Pur și simplu, capeți o toleranță mult mai mare la „durerea” pe care ți-o pot inspira tot felul de activități care implică un consum psihic și fizic aparte.

La ce activități mă refer?

Fiecare are obstacolele sale, iar lista poate fi foarte variată – scrisul zilnic, sportul, concentrarea asupa unor proiecte, autocontrol în relație cu mâncărurile gustoase, dar date naibii de nocive, [autocontrol în relație cu tot felul de vicii](https://www.fiibarbat.ro/lasa-te-de-alba/?ref=beldie.ro) etc.

În atâția ani, am avut o singură tentativă de răceală
-----------------------------------------------------

În cei peste 10 ani care au trecut de atunci, am simțit efectele unei singure răceli.

A fost un fel de-nceput de răceală mai exact pentru că n-a apucat să se manifeste nici pe departe-n felul în care se manifestau răcelile mele în trecut.

Faptul că n-am răcit până astăzi deloc e, foarte probabil, efectul a mai multor factori, nu doar a dușurilor cu apă rece.

Totuși, o parte dintre acești factori au fost determinați chiar de apucătura aceasta de-a mă spăla cu apă rece.

Așa cum spuneam mai sus, anternamentul psihic presupus de aceste dușuri probabil că m-a determinat [să fiu mai atent la alimentație](https://beldie.ro/lista-cu-mancare-buna/), [la cât dorm](https://beldie.ro/somn/), și la multe alte lucruri.

Mi-a crescut și rezistența la frig și am avut plăcerea de-a purta în continuare haine cu mânecă scurtă pe sub geacă iarna. Nu pentru că am nativ o rezistență crescută la frig, nu pentru că am o circulație extraordinară, ci pentru că apa rece te călește în mod sigur.

Celelalte efecte ale spălatului cu apă rece
-------------------------------------------

În rest, lucrurile sunt simple.

N-am fost atent să văd dacă am un ten mai luminos decât înainte, nici nu mă pricep să fac astfel de aprecieri. Dacă aș fi femeie, probabil c-aș fi și mai preocupat de elasticitatea pielii, dar sunt bărbat și am din start noroc.

Ce-i sigur, multe femei se plimbă într-un cerc vicios din acest punct de vedere – au o circulație periferică slabă, se spală cu apă fierbinte, apa respectivă le „lenevește” circulația și le fură din elasticitatea pielii.

Automat, ajung să fie friguroase și să sufere și mai mult din cauza problemelor care țin de această elasticitate scăzută a pielii.

Glumind serios, am mai observat că spălatul cu apă rece are și-un efect de adicție.

Adică-n acest moment am probleme reale în accepta ideea de-a mă spăla cu apă caldă. Nu c-aș avea vreo sensibilitate legată de suportarea unei temperaturi mai ridicate a apei, ci pentru că-mi displace pur și simplu.

Nu am un frizer stabil (din păcate) și nu reușesc de fiecare dată să conving persoana care-mi spală părul să folosească apă rece.

Ori pentru că respectiva consideră rece o apă care mie-mi pare în mod evident caldă, ori pentru că… Nu știu. Probabil pentru că apa caldă face mai multă spumă-n contact cu șmaponul.

Legat de viața sexuală – am puterea să recunosc că mă descurcam și-nainte.

Cum să devii unul dintre cei care se spală cu apă rece
------------------------------------------------------

E ciudat să vorbesc despre beneficii psihice atunci când e vorba de-a face ceva ce multora li se pare nebunesc, dar eu cred atât de mult în această „terapie” încât o recomand oricui e sănătos din punct de vedere medical.

Ce-nseamnă sănătos din punct de vedere medical?

Înseamnă că tu te asiguri că ești zdravăn, că medicul tău spune că ești zdravăn și poți să te speli cu apă rece indiferent că-i martie, iulie sau ianuarie.

Bun…

Eu am început direct cu apă rece, dar tu ai libertatea să-ncepi oricum dorești. Inclusiv să reduci treptat temperatura pentru a te obișnui.

Vorba ceea, nu e nicio rușine să fii flăcău de apă caldă, iar bunicul meu nu-i pe aici să te-ntrebe ironic dacă a venit vara.

Ce vreau eu neapărat să-ți spun ține de un adevăr simplu: nu te vei obișnuit total cu apa rece. Sigur, primăvara, vara și toamna sunt luni în care temperatura apei este suficient de ridicată încât totul poate părea lejer.

Totuși, iarna, în unele luni ale primăverii și ale toamnei, apa-i rece.

Tare, tare rece.

Atât de rece încât dușurile tale de câteva minute vor fi resimțite în toată răceala lor. Sigur, îți va crește toleranța față de momentul în care începi, dar nu atât de mult încât să zici că e floare la ureche.

Mai mult, după ce la finalul lunii februarie ajungi să te obișnuiești cât de cât cu acest supliciu plăcut și incredibil de benefic, temperatura în creștere a apei din martie, aprilie și lunile de vară te va aduce-n toamnă iar în postura de-a experimenta senzații tari și reci.

Nu mă crede pe cuvânt, dar mergi la baie, dezbracă-te, dă drumul la duș și-ncearcă!

#### Cel mai deștept lucru pe care-l poți face acum este să te abonezi la email-urile mele zilnice:</strong>

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>
