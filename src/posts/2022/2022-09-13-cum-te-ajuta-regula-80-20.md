---
title: 'Cum te ajută regula 80/20 să-ți pui ordine în acțiuni'
description: 'Unul dintre cei mai bogați oameni ai planetei, Warren Buffett, are la rândul său o slăbiciune pentru principiul lui Pareto - regula 80/20.'
permalink: "/de-ce-pareto-ar-trebui-sa-fie-idolul/"
date: 2022-09-13
tags: ['simplitate']
---

![Cum te ajută regula 80/20 - principiul lui Pareto](/assets/images/gallery/cum-te-ajuta-regula-80-20.jpg)

Pe scurt, Vilfredo Pareto.

Pe lung, Vilfredo Federico Damaso Pareto.

Îți dau și aceste detalii pentru că dacă tot spun c-ar trebui să fie idolul tău, atunci e firesc să știi astfel de lucruri.

Ce fan ai mai fi dacă nu i-ai cunoaște numele complet?

Sigur, nu poți să-l surprinzi spunându-i pe nume în timpul unei ședințe de autografe pentru că s-a născut în 1848 și a murit în 1923.

A fost zodia…

Glumesc, nu contează zodia.

Contează c-a fost italian, economist, sociolog și omul care a lansat ceea ce astăzi se numește **regula 80/20**.

Această regulă se bazează pe o observație făcută de Pareto – mai exact că 80% din pământurile Italiei erau deținute de 20% din populația țării.

Ulterior, regula a fost observată într-o grămadă de alte situații, ceea ce a ridicat-o la rangul de principiu – **Principiul lui Pareto**.

În mare, s-au observat în practică situații de genul:

*   80% din profitul unei afaceri provine de la 20% dintre clienți
*   80% din satisfacții provin ca urmare a 20% din activitățile zilnice
*   80% din rezultate sunt produse de 20% dintre angajați
*   80% din oameni mor din cauza a 20% dintre afecțiuni
*   80% din bătăile de cap vin de la doar 20% dintre clienți
*   80% din rezultate vin din 20% din munca pe care o depui
*   80% din voturile Gabrielei Firea vin de la… Ai înțeles ideea.

Apropo, nu pune la suflet că folosesc “din” acolo unde ar trebui să folosesc “dintre”. Dacă te deranjează asta, sigur pierzi vremea pe site-ul meu.

Cum aplică Warren Buffett principiul lui Pareto
-----------------------------------------------

Unul dintre cei mai bogați oameni ai planetei, Warren Buffett, are la rândul său o slăbiciune pentru principiul lui Pareto.

Nu pentru c-ar fi un tip emoțional, ci pentru că-i plac lucrurile profitabile, care dau rezultate și care te ajută să te orientezi fără cine știe ce costuri de energie.

La un moment dat, omul care pilota avionul lui Buffett, Mike Flint, i-a cerut acestuia sfatul în legătură cu felu-n care ar trebui să-și stabilească prioritățile în carieră și-n viață.

Buffett i-a spus că îl poate ajuta dacă urmează un exercițiu compus din 3 pași.

### Pasul 1

Buffett i-a cerut pilotului să scrie 25 de lucruri pe care el le consideră importante de obținut în cariera sa.

25 de obiective, 25 de ținte – de la îmbunătățirea capacităților de pilotarea a unui anume tip de avion și până la înțelegerea business-ului de închiriere a avioanelor private, orice-i trecea prin minte ca fiind important.

### Pasul 2

În pasul 2, Buffett i-a cerut pilotului să aleagă cele mai importante 5 obiective din aceste 25.

Astfel, să aibă în fața sa două liste – una cu 5 obiective pe care Flint le considera super importante și alte 20 pe care Flint le considera importante, demne de realizat.

### Pasul 3

În acest moment, Flint avea cele două liste, moment în care i-a mărturisit miliardarului că va începe să lucreze cu toată energia sa la obiectivele super importante.

Imediat, Buffett l-a întrebat ce intenționează să facă în privința celorlalte 20 de obiective.

> “Cele 5 obiective super importante reprezintă focusul meu, dar cele 20 sunt aproape la fel de importante. Prin urmare, le voi acorda și lor din când în când timp și energie!”

Foarte probabil, Buffett tocmai genul acesta de reacție se aștepta pentru că a avut imediat o replică:

> “Nu, Mike, lista cu cele 20 de obiective aproape la fel de importante a devenit lista obiectivelor pe care trebuie să le eviți cu orice preț. Indiferent ce se-ntâmplă, aceste obiective trebuie ținute departe de energia și timpul tău până când le atingi pe cele 5 super importante”.

După cum vezi, Buffett nu vorbește aici de principiul lui Pareto sau de regula 80/20.

Adică nu rostește evident sintagmele, dar le aplică.

Cât înseamnă 5 obiective dintr-o listă de 25?

Exact 20%.

Ce fac aceste 20% dintre obiective?

În opinia lui Buffett, vor fi responsabile pentru majoritatea succesului pilotului Mike Flint.

De asta îi spune să se concentreze asupra lor și să evite să piardă timp și energie cu ceea ce i se pare de asemenea important.

Buffett duce lucrurile la extrem în sensul că face ca 20% dintre obiective să fie responsabile pentru mai mult de 80% din succes.

Cel puțin până ce cele 5 obiective super importante vor fi atinse, Buffett le vede responsabile pentru 100% din succes.

Cum te ajută principiul lui Pareto
----------------------------------

În mare, te ajută să ai focus corect în activitățile tale.

Adică dacă știi că 80% din rezultate sunt urmarea a 20% din activitățile pe care le faci, atunci nu-ți rămâne decât să identifici acele activități.

De exemplu, pentru mine activitățile care îmi oferă în mod evident rezultatele cele mai bune sunt cititul, scrisul și exercițiile fizice.

Citesc pentru a ști mai multe, [scriu pentru a oferi și altora cunoașterea mea](https://beldie.ro/cum-ajuta-scrisul-vinzi-cunoasterea/) și fac exerciții fizice pentru că mă ajută să am energie și să fiu sănătos.

De altfel, cred că aceste 3 activități pot fi unele dintre cele mai profitabile pentru aproape oricine.

Tot principiul lui Pareto sau regula 80/20 m-a făcut să renunț la o serie de proiecte în care eram implicat pentru a putea să mă concentrez pe un număr mai scăzut de activități profitabile.

Nu trebuie să fii miliardar în dolari ca Warren Buffett sau unul dintre cei mai talentați piloți de avioane civile din lume ca Mike Flint să aplici această regulă și să-ți orientezi astfel corect focusul și energia.

Important este doar să-ți privești un pic propria viață și să faci câteva alegeri.

Nu de alta, dar orice reorientarea de energie și timp către [obiective cu adevărat importante](https://beldie.ro/cum-sa-ti-stabilesti-obiective-realizabile/) reprezintă un mare câștig.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>