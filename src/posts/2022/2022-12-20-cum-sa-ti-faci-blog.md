---
title: 'Cum să-ți faci un blog'
description: 'Scrisul pe un site / blog poate fi o activitate care să-ți schimbe viața din toate punctele de vedere. Inclusiv financiar. Află cum să începi.'
permalink: "/cum-sa-ti-faci-blog/"
date: 2022-12-20
tags: ['psihomarketing']
---

![Cum să-ți faci un blog - ghidare pas cu pas](/assets/images/gallery/cum-sa-ti-faci-un-blog.jpg)

Se spune că recunoștința este cea mai grea povară.

Nu și pentru mine când vine vorba de-a recunoaște meritele site-urilor sau a blogurilor mele.

De exemplu, site-ului de față îi datorez multe.

Chiar foarte multe.

Îi datorez avansul pe care l-am avut în fața multor colegi din breasla ziariștilor apropo de înțelegrea mediului online și a potențialului incredibil pe care îl deține acesta.

Apoi, îi datorez faptul că m-a motivat să învăț o grămadă de lucruri noi – unele de natură tehnică și de o sofisticare pe care nu aș fi crezut că o pot înțelege vreodată.

În fine, blogul acesta a fost mereu cel mai bun agent de PR pe care l-aș fi putut avea.

Nimeni și nimic nu poate să mă laude mai bine și nu poate să-mi creeze o imagine mai favorabilă în ochii celor din jur decât propriul blog.

De asta, consider primul meu blog drept una dintre cele 3 decizii importante luate apropo de viața mea profesională:

- am mers la facultate departe de casă (sunt din Râmnicu Sărat și am mers la facultate la Sibiu)
- mi-am respectat una dintre pasiuni arunci când mi-am ales meseria (sunt încă ziarist sportiv și iubesc fotbalul)
- mi-am făcut un blogul de față și am deschis ochii către lumea online

## Ce îți poate aduce un blog

În funcție de natura blogului pe care-l lansezi, acesta poate fi una dintre cele mai profitabile forme de marketing asociat propriei persoane sau afacerii tale, inclusiv dacă [îți vinzi pe cont propriu cunoașterea](https://beldie.ro/vinde-cunoasterea-online/) sub forma unor produse digitale - ghiduri, ebook, seminarii, cursuri, newslettere cu abonament etc.

Forța blogging-ului vine din mai multe direcții, dar cea mai fermecătoare din punctul meu de vedere ține de faptul că desenează un contur aparte pentru tine și pentru afacerea ta în ochii celor din jur, inclusiv a posibililor clienți.

În plus, este vorba despre un desen asupra căruia poți avea control total.

Nu e ca atunci când mergi în vacanță, pui un desenator amator să-ți facă un portret și aștepți să vezi ce iese – te-a desenat bine sau nu?

E ca atunci când tu desenezi bine sau înveți să desenezi bine – într-un final, lucrurile ies așa cum le vrei.

De vreme ce tu decizi ce să scrii pe blog, automat tu decizi și ceea ce comunică textele blogului tău.

Astfel, scrisul este mereu o scară care te poate ridica deasupra diverselor mulțimi din care faci parte.

Poate fi mulțimea angajaților dintr-un anumit domeniu, poate fi mulțimea produselor de același fel cu cel comercializat de tine, poate fi mulțimea serviciilor care rivalizează cu serviciul tău.

Indiferent de situație, scrisul pe site-ul sau blogul tău va fi mereu un soi de piedestal care te ajută să ridici capul deasupra celorlalți și să fii remarcat.

Prin urmare, se poate spune că [site-ul pe care scrii va vinde pentru tine](https://beldie.ro/cum-ajuta-scrisul-vinzi-cunoasterea/), indiferent că e vorba de imaginea pe care dorești să o comunici în jur, de produsele pe care le deții sau de serviciile pe care vrei să le promovezi.

## Cum am început eu și ce ar trebui să faci tu

Am început să scriu pe blog la finalul anului 2005.

La început, am folosit o platformă gratuită de blogging oferită de Google – Blogger, dar după câteva luni am achiziționat domeniul beldie.ro și am eliminat total ideea de-a mai folosi genul respectiv de servicii pentru oricare dintre proiectele mele online.

Știu că-n zona sfaturilor despre cum să-ți faci un blog există ideea că ar trebui să începi cu ajutorul unui serviciu de blogging gratuit, precum cel oferit de WordPress – numedomeniu.wordpress.com

În opinia mea, acesta este un sfat bun doar dacă nu ai intenții super serioase legat de acest proiect sau te afli în situația în care nu poți cheltui câteva zeci de lei pentru un hosting plătit.

Cei care te îndreaptă spre servicii gratuite de blogging o fac știind și că nu toți cei care vor să-și facă un blog reușesc să se țină de scris.

Prin urmare, încearcă să te ferească de riscul de-a da aproximativ 15 Euro anual pentru un domeniu pe care ulterior să nu-l folosești și câțiva euro lunar pentru o găzduire care să devină inutilă.

Diferența este că eu nu mă adresez fricoșilor, nehotărâților sau celor pentru care astfel de sume reprezintă eforturi financiare mult prea mari raportate la cauza pentru care sunt cheltuite.

Dacă 15 Euro / an pentru un domeniu propriu îneamnă o cheltuială prea riscantă sau prea mare pentru posibilitățile tale, atunci nu mai pierde vremea citind ce am eu de spus, pierde vremea citind ceea ce au respectivii de spus.

Nu va fi ceva rușinos, ci doar o potrivire mai bună de idei cu respectivii decât cu mine.

Bun... dincolo de orice, inclusiv în privința site-ului propriu [cel mai important lucru este să începi](https://beldie.ro/actioneaza/).

Cum faci asta?

Ai mai jos explicați pașii de urmat pentru a-ți lansa propriul blog.

## 1\. Hotărăște-te ce fel de blog vrei să ai în funcție de ce produse vrei să vinzi

Acest aspect contează mult pentru că va avea o influență majoră în etapele explicate în continuare, dar și asupra orientării editoriale a blogului.

Deși există o grămadă de situații în care focusul unui blog se poate schimba relativ ușor, e mult mai bine să pornești de la început pe drumul cel bun.

De exemplu, blogul Beldie.ro a avut două schimbări majore de focus.

Prima în 2013, am decis să acord o mai mare atenție promovării cunoașterii mele din zona marketing-ului online (email marketing, copywriting, blogging), să reduc articolele legate de zona media și să mut textele dedicate fotbalului pe [Camera VAR](https://www.cameravar.ro).

A doua, a fost mult mai recentă, când am decis să scriu mai mult despre influențele diverselor tehnologii moderne asupra minții umane și să duc zona de marketing spre ceea ce azi numesc [PsihoMarketing](https://beldie.ro/tag/psihomarketing/).

De ce am făcut aceste schimbări?

Orice blog, chiar și blogul de companie, are o natură personală - adică prezintă interesele concrete ale omului sau ale companiei respective. Cum aceste interse variază sau se pot schimba cu trecerea anilor, și orientarea blogului se va schimba în acord.

Prin urmare, deși sfatul meu este să te gândești bine ce fel de blog vrei să faci pentru a nu face ulterior efortul pe care eu l-am făcut, nu e vreo dramă dacă apar schimbări.

În fine, va fi un blog personal clasic în care vei scrie despre ceea ce ți se-ntâmplă-n viață, despre lucruri care-ți plac și nu-ți plac, despre ceea ce observi în jur?

Nu e nicio problemă, dar ce produse vei vinde cu ajutorul unui astfel de blog?

Va fi un blog de specialist care va avea ca focus promovarea cunoașterii tale într-un anumit domeniu – poziționarea ta ca specialist în zona ta de activitate?

Deja sună un pic mai bine pentru că specialiștii își pot vinde ușor cunoașterea prin intermediul unor produse digitale.

Va fi un blog de companie care va face cunoscute beneficiile pe care produsele sau serviciile companiei tale le oferă clienților?

După cum vezi, pot fi o grămadă de variante.

Normal, poți să combini aceste variante, dar oricum este sănătos să clarifici pe cât posibil despre ce va fi blogul tău chiar de la începuturi. Deși anumite lucruri le descoperi abia după ce le începi, e mai bine să ai o idee cât de cât spre ce te îndrepți măcar de dragul de-a consuma haotic energie.

## 2\. Alege un nume de domeniu pentru site-ul/blogul tău

Aceasta este de-asemnea o etapă importantă.

Numele domeniului poate avea o simbolistică aparte pentru scopul blogului tău.

Când spun asta, nu mă refer la chestiuni care au legătură cu SEO (împrietenirea cu motoarele de căutare - ex. Google).

Sau, cel puțin, nu mă refer la acel tip de SEO făcut cu orice preț, când domeniul ales ajunge să se fie ceva de genul acesta: anvelopedublepentrumasinitriple punct ro

Numele domeniului tău va conta cu adevărat din perspective SEO dacă scrii pe blog și dacă faci blogul plăcut cititorilor tăi.

Atunci când îți stabilești numele domeniului, ar trebui să ții cont și de ce fel de blog urmează să fie blogul tău.

### **a) Blog personal sau un blog care urmează să-ți întărească statutul de specialist într-un anume domeniu**

În acest caz, poți alege ca nume de domeniu ori numele de familie (ex. beldie.ro) în caz că este disponibil pe site-ul ROTLD, ori numele complet (ex. stefanbeldie.ro)

Sau poți fi un pic creativ și să jonglezi cu ideea de specializare pe un domeniu și numele propriu. De exemplu, cineva apropiat mie se pregătește să lanseze un magazin online de vânzare a mierii de albine.

Și pentru că din fericire îl mai cheamă și Martin, îi va spune mierealuimartin.ro

Dacă iei în calcul și faptul că ideea de Moș Martin rezonează profund cu mierea de albine, atunci domeniul mierealuimartin.ro i se potrivit de minune.

Alt exemplu este [fiibarbat.ro](https://www.fiibarbat.ro/)

Atunci când am luat în calcul să lansez un blog de autodezvoltare pentru bărbați, am decis ca sintagma Fii bărbat! să patroneze conceptul blogului și am achiziționat domeniul acesta.

### **b) Blog de companie sau blog care urmează să promoveze o afacere clasică**

Dacă blogul pe care-l lansezi va fi un așa-zis blog de companie, un blog care urmează să promoveze o afacere, produse sau servicii complexe, atunci ideea de-a folosi numele tău ca nume al domeniului este, în general, nefericită.

Asta cu excepția situațiilor în care numele tău are notorietate și este asociabil cu afacere ta.

Altfel, ideea folosirii unei sintagme reprezentative pentru domeniul afacerii tale devine o idee mult mai bună.

De cele mai multe ori, companii mai mari sau mai mici aleg să nu folosească un domeniu de sine stătător pentru site-ul principal și folosesc un subdomeniu al domeniului pentru blogul lor.

Adică dacă numele companiei este Taxi SRL și domeniul principal este taxi.ro, blogul ajunge să fie un subdomeniu – blog.taxi.ro

În opinia mea, aceasta este cea mai nefericită alegere atât din perspectiva individualizării blogului, cât și din perspective SEO.

Motoarele de căutare percep taxi.ro și blog.taxi.ro ca două domenii diferite. Astfel, blogul nu are nici propria personalitate, și nici nu contribuie suficient la întărirea SEO a domeniului principal, taxi.ro

A doua variantă presupune trecerea blogului sub umbrela domeniului principal și e mult mai fericită din perspective SEO.

Asta înseamnă că blogul viețuiește într-un subdirector al domeniului principal sub forma aceasta – taxi.ro/blog

În acest caz, blogul are contribuții SEO reale inclusiv pentru că Google și celelalte motoare de căutare nu tratează taxi.ro și taxi.ro/blog ca pe două domenii diferite.

Dacă nu ai intenții "internaționale", cumpără extensia .ro, nu ciudățenii precum .com.ro

De fapt, nu cumpăra niciodată domenii cu extensia com.ro

Dacă anticipezi că vei acționa și în afara țării sau din start te interesează vorbitorii de limbă engleză, ia varianta .com sau și varianta .com

## 3\. Alege o găzduire potrivită pentru blogul tău

Aici ai două variante.

Dacă mergi pe varianta descărabilă a WordPress (cea de la [wordpress.org](https://wordpress.org/)), atunci vei avea nevoie de un serviciu de hosting.

Locația serverului care-ți găzduiește blogul este în continuare importantă atunci când vine vorba despre viteza de încărcare a paginilor pe dispozitivele celor care-ți accesează blogul.

Dacă utilizatorul este din România și tu ai hosting-ul la o companie cu servere din SUA, destul de probabil, site-ul tău se va mișca în reluare.

În schimb, dacă ai avea site-ul găzduit pe un server local sau undeva în Europa, viteza de-ncărcare a paginilor pe dispozitivul vizitatorului din România este, de obicei mai mare.

Prin urmare, deși pot exista o grămadă de discuții care să implice și servicii de CDN, pentru un blog aflat la început de drum lucrurile pot fi simplificate astfel:

**• dacă te adresezi publicului din România, alege un serviciu de hosting local sau din Europa**

**• dacă adresarea este una „internațională”, alege un serviciu de hosting cu serverele în SUA sau din Europa**

Acum, pentru găzduire la un hosting local singura recomandare pe care o pot face fără să am îndoieli sunt cei de la [Simplenet](https://www.simplenet.ro/), un furnizor de hosting specializat pe găzduire WordPress.

Asta nu înseamnă că sigur sunt cei mai buni din România, ci doar că sunt cei mai buni dintre cei cu care am avut eu de-a face.

Dacă adresarea blogului tău este una internațională, atunci recomandările mele pentru un hosting dedicat WordPress sunt în ordine acestea:

1. [Servebolt](https://servebolt.com/) (de la 99$ / lună)
2. [Kinsta](https://kinsta.com) (de la 35$ / lună)
3. [LightningBase](https://lightningbase.com/) (de la 9.95$ / lună)
4. [WPX](https://wpx.net/) (de la 21$ / lună)
5. [GreenGeeks](https://www.greengeeks.com) (de la 3$ / lună)
6. [SiteGround](https://www.siteground.com/) (de la 3$ / lună)
7. [Dreamhost](https://www.dreamhost.com/) (de la 3$ / lună)

Dacă banii nu sunt o problemă pentru tine, te asigur că absolut nimic nu se compară cu Servebolt.

Dacă dorești să testezi un pic apele, deci să nu investești de la început mult în ceva ce nu știi dacă va merge sau nu, GreenGeeks este cea mai bună alegere ieftină.

Pentru un blog aflat la început de drum, hosting-ul shared este o alegere în regulă.

În mare, „shared” înseamnă că blogul tău împarte accesul la resursele server- ului cu alte site-uri. Uneori, accesul se împarte cu foarte multe alte site-uri, ceea ce presupune resurse puține pentru tine.

Alteori, compania de hosting are bun simț și aranjează tehnic lucrurile astfel încât inclusiv un hosting shared să fie o alegere excelentă.

Dacă blogul tău se dezvoltă dincolo de 2.000 – 3.000 de vizitatoari pe zi, probabil e o idee bună să treci la un pachet de hosting superior.

Un alt factor pe care ar trebui să-l iei în calcul este cel al prețului. Nu în sensul de-a vâna cel mai mic preț cu orice preț, ci de-a-nțelege că și-n această zonă primești cam ceea ce plătești.

Marea problemă a identificării unui hosting bun pentru blogul tău este că există o industrie a celor care scriu review-uri dedicate acestor servicii contra unui comision.

[Este exact ca și la serviciile de VPN](https://beldie.ro/vpn/).

Prin urmare, o foarte mare parte a celor care se ocupă cu așa ceva ajung să spună lucruri de bine doar ca oamenii să cumpere acele servicii și ei să-și încaseze comisionul.

Recomandările mele nu sunt link-uri afiliate - adică chiar dacă tu alegi un anume hosting la recomandarea mea, eu nu câștig ceva de la găzduirea respectivă.

Un site credibil în ceea ce privește testarea celor mai bune servicii de găzduire pentru WordPress este [WP Hosting Benchmarks](https://wphostingbenchmarks.com/). Apropo, din ce am văzut până acum, Simplenet este singurul serviciu de hosting din România care a fost evaluat acolo cu unul dintre planurile sale superioare de găzduire.

A doua variantă este aceea în care alegi varianta de CMS deja găzduit.

În acest caz ai următoarele variante bune la dispozției

1. [GhostPro](https://ghost.org/) (de la 9$ / lună)
2. [WordPress.com](https://wordpress.com/) (de la 4$ / lună)
3. [Substack](https://substack.com/) (gratuit sau 10% din încasări dacă oferi conținut cu abonament)

Normal, există și alte variante, dar acestea 3 sunt toate dedicate ideii de blogging, de scris pe un site ce vrei tu să scrii.

Mai jos ai 3 exemple de site-uri de-ale mele care folosesc diverse variante de CMS și găzduire:

- Pixel vs Neuron - platforma GhostPro
- [CameraVar](https://www.cameravar.ro) Substack (am trecut între timp la GhostPro)
- [Fii bărbat!](https://www.fiibarbat.ro) - folosește WordPress descărcabil + hosting de la Servebolt

## 4\. Dacă folosești WordPress, alege o temă de calitate

Una dintre marile tentații atuncin când alegi o temă de WordPress este să alegi ceva cu foarte multe briz-brizuri.

Ți se pare că-ți trebuie toate funcționalitățile pământului și asta duce, de obicei, la alegerea unei teme greoaie, care-ți va face site-ul să se miște în reluare. Dacă mai pui și câteva plugin-uri despre care ai auzit tu că sunt absolut necesare pentru a avea succes, ajungi în în situația de-a plăti aproape degeaba un hosting de calitate.

Când vine vorba despre teme WordPress, alegerile mele în această zonă se duc spre așa-zisele framework-uri, un fel de super teme WordPress care pot fi soluții de sine stătoare sau pot fi utilizate în combinații cu teme-copil (child themes) sau skin-uri.

Ca să nu complic prea mult lucrurile, sfatul meu în această zonă este să alegi una dintre următoarele teme / framework-uri:

1. [GeneratePress](https://generatepress.com) - varianta gratuită este suficientă de cele mai multe ori
2. [Genesis](https://www.studiopress.com/themes/genesis/) (99$)- dacă ești dispus să-ți murdărești un pic mâinile în cod
3. [Thesis - Focus](https://diythemes.com) (87$ / an) - dacă ești mai aventuros de felul tău și ești gata să riști pentru o temă super rapidă

Dacă alegi varianta GhostPro sau Substack, lucrurile se simplifică mult.

În cazul GhostPro, ai parte de teme oficiale oferite gratuit în costul găzduirii (cei 9$ / lună). În cazul Substack, nu ai nimic de instalat, totul funcționează de la început. De altfel, varianta Substack este cea mai simplă și rapidă cale de-a avea propriul blog / newsletter.

Din acest motiv, astăzi, dacă aș porni un blog în cazul căruia nu am nevoie de funcționalități speciale, categoric m-aș duce spre GhostPro sau spre Substack.

## 5\. Nu uita de email marketing

La începuturile aventurilor mele în lumea blogurilor, scopul meu era să atrag cât mai mulți vizitatori pe site-uri și să obțin bani din vânzarea reclamei pe acestea.

Între timp, filosofia mea s-a schimbat într-o direcție mult mai profitabilă pentru mine.

Scopul site-urilor mele este unul dublu: să-mi vândă propria cunoaștere prin intermediul unor [produse digitale (ebook-uri)](https://shop.beldie.ro) + [a unui newsletter cu abonament](https://www.staidrept.ro) și să-mi "vând" propria imagine pe cele care nu vând produse digitale.

Asta înseamnă că tot conținutul de pe site-uri nu face altceva decât să demonstreze cunoașterea mea și să-mi formeze statutul de specialist în domeniile despre care scriu.

Totuși, dincolo de conținutul de pe site-uri, experiența mi-a arătat că email marketing-ul joacă un rol decisiv în succesul vânzărilor mele.

Că ponturile mele trimise prin email diverselor liste de abonați reușesc să fie atât de convingătoare când vine vorba de creșterea sau întreținerea vânzărilor încât trebuie să acord multă atenție atragerii de abonați.

Prin urmare, toate site-urile mele au încă un scop important - să transforme un număr cât mai mare de vizitatori în abonați prin email.

De aceea, sunt populate cu formulare de abonare sau pagini speciale dedicate abonării.

Ideea este că abonații prin email pot fi cei mai buni clienți ai tăi cu două condiții: să-i ai și [să le scrii email-uri care vând](https://beldie.ro/cum-sa-vinzi-email-marketing/).

Pentru a-i avea, trebuie să-i convingi să se aboneze la postările blogului tău și la email-urile pe care le trimiți dincolo de ceea ce scrii pe blog.

În această privință, vei avea nevoie de un serviciu de email marketing cu ajutorul căruia să-ți gestionezi lista de email-uri, să trimiți automat mail-uri către abonați în funcție de tot felul de criterii, să trimiți mesaje special dedicate unora dintre aceștia etc.

În momentul de față, eu folosesc în principal două servicii de email marketing.

Cel de bază este ConvertKit, iar cel secundar este BerserkerMail.

În fine, dacă ar fi să fac recomandări în această zonă, atunci lista ar arăta așa:

- [ConvertKit](https://convertkit.com/pricing) (gratuit sau de la 9$ / lună)
- [MailerLite](https://www.mailerlite.com/pricing) (gratuit sau de la 9$ / lună)
- [Drip](https://www.drip.com/pricing) (trial sau de la 39$ / lună)
- [ActiveCampaign](https://www.activecampaign.com/pricing) (trial sau de la 29$ / lună)
- [BerserkerMail](https://berserkermail.com/) (trial sau de la 29 $ / lună

Din această listă, cele mai avanasate opțiuni le are ActiveCampaign, urmați foarte aproape de Drip. BerserkerMail este cel cel mai limitat din perspectiva automatizărilor, dar te asigur că asta poate fi un avantaj având în vedere simplitatea de utilizare pentru exact ce-ți trebuie.

Pentru mine însă ConvertKit este idealul în acest moment din perspectiva funcționalităților oferite într-o interfață intuitivă.

De asemenea, după cum vezi, nu este niciun serviciu românesc.

De ce?

Pentru că în urmă cu mulți ani, atunci când am folosit pentru diverși clienți servicii locale, mi s-au părut că slabe. Astfel, faptul că erau ieftine nu mai era o calitate, ci o capcană pentru cei care nu știau ce cumpără.

Totuși, așa cum spuneam, au trecut mulți ani de atunci și poate lucrurile s-au schimbat.

## Câteva lucruri care merită reținute

Un blog este atât de bun pe cât îl faci tu să fie.

**Indiferent de ce unelte folosești, într-un final, cel mai important lucruri rămân conținutul pe care-l publici și email-urile pe care le trimiți.**

Deși cineva aproape deștept ți-a spus sigur la un moment dat că viitorul afacerii tale este pe Facebook, Instagram sau pe cine știe ce rețea de socializare, realitatea este că nimic nu se compară din perspectiva profitabilității cu o combinație de genul site de conținut / blog bine construit + email marketing bine gândit.

Mai mult, spre deosebire de Facebook, platformă care-i aparține lui Mark Zuckerberg și-i slujește intereselor acestuia, blogul tău este al tău și slujește intereselor tale.

Apoi, această pagină are rolul de-a te orienta, de-a te ajuta să pornești corect la drum. Cum vei merge pe acest drum după ce-ai pornit depinde doar de tine.

În mare însă, faptul că pornești este un mare pas. Faptul că vei continua este un al doilea mare pas.

În timp, pașii vor fi mari sau mici, după caz. Vor fi momente în care vei avea impresia că nu ai timp să scrii pe blog sau că timpul pierdut cu această activitate nu este răsplătit suficient.

Aceste gânduri sunt cele mai frecvente în mintea celor care abandonează, a celor care nu reușesc în această zonă.

Lasă-le să treacă și ține-te de treabă.

Te asigur, chiar merită.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>