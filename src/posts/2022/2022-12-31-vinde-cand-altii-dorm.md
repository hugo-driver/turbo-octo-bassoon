---
title: 'Vinde când alții dorm!'
description: 'Dacă ai ceva de vândut online, nu rata ocazia să-ți promovezi produsele exact când concurenții tăi aleg să se relaxeze.'
permalink: "/vinde-cand-altii-dorm/"
date: 2022-12-31
tags: ['psihomarketing']
---

![Când alții aleg să fie leneși, tu alege să vinzi mai bine.](/assets/images/gallery/de-ce-e-important-sa-vinzi-cand-altii-dorm.jpg)

Una dintre cele mai fermecătoare idei legate de afacerile online este aceea că faci bani în timp ce dormi.

Ceea ce e adevărat.

Oarecum.

Adică dacă ai un produs digital pus la vânzare pe propriul site sau pe o platformă de gen și achiziția se petrece în timpul somnului tău, se poate spune c-ai făcut bani în timp ce dormeai.

Doar că nu faci bani dormind.

E o nunață aici.

Dormeai când s-a produs vânzarea, nu când ai muncit ca să determini această vânzare.

Ca să faci acei bani, ai fost anterior treaz și ai muncit la dezvoltarea produsului și la promovarea sa.

Mulți au impresia că vânzările de acest gen presupun lene.

Sau aleg acest domeniu al vânzărilor de produse digitale în speranța că vor putea fi leneși.

Într-adevăr, apar tot felul de beneficii - de exemplu, îți cam organizezi singur programul sau [îți scalezi mai ușor afacerea](https://beldie.ro/vinde-cunoasterea-online/) decât dacă ai vinde produse clasice (fizice).

Totuși, nimic nu e perfect pe lumea aceasta, iar pentru reușită în această arie tot ai nevoie de multă muncă și ceva inspirație.

De asta, foarte puțini vorbesc despre banii pe care-i faci în timp ce alții dorm.

Ce-nseamnă asta?

De exemplu, în perioadele relaxante când sunt zile libere sau sărbători, eu am grijă să vând intens [propriile mele produse digitale](https://shop.beldie.ro/).

Sigur, o bună parte din email-urile pe care le trimit listelor mele de abonați sunt scrise cu ceva timp în urmă și puse în diverse sistem de automatizare ca să fie trimise cui trebuie (anumiți abonați) și când trebuie (anumite zile).

De ce fac asta?

Pentru că e o perioadă în care mulți dintre cei care au o afacere online se pun pe dormit.

Nu e vorba nici de cei care fac mulți bani, nici de cei care fac puțini bani.

Sunt mai ales cei care fac sume mulțumitoare de bani cât să simtă că situația e călduță.

Și când situația e călduță, ți se face somn.

Și în loc să profiți de perioada aceasta, alegi să te relaxezi.

Mai ales dacă nu știi ce-nseamnă relaxarea și crezi că are vreo legătură cu lenea.

În fine, e important să faci bani în timp ce alții dorm tocmai pentru că ai parte de mai puțină concurență.

Sigur, inclusiv o parte dintre clienți dorm în această perioadă, dar la un moment dat se vor trezi și vor avea în inbox email-urile tale care vând.

Și poate vor cumpăra sau poate doar vor constata că ai ceva bun de vândut.

Și chiar dacă nu vor cumpăra acum, vor ține minte că tu exiști și oferta ta există.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>