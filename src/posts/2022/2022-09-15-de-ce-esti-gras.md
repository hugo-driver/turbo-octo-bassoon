---
title: 'De ce te îngrași atât de ușor'
description: 'Dacă te-ai întrebat vreodată de ce te îngrași atât de ușor, acest text îți explică limpede care sunt principalele motive.'
permalink: "/de-ce-esti-gras/"
date: 2022-09-15
tags: ['stare de bine']
---

![De ce te îngrași așa ușor](/assets/images/gallery/cum-te-ingrasi-asa-usor.jpg)

S-a întâmplat acum niște ani.

Nu-ți pot spune cu exactitate câți pentru că oamenii de știință se contrazic în continuare asupra datei. Singura privință în care au picat de acord este că s-a întâmplat.

Ce s-a întâmplat concret?

În acele vremuri, Natura a sădit în creierul strămoșilor omului câteva idei fixe.

Aceeiași oameni de știință nu le spun idei fixe, ci într-o manieră mai sofisticată.

Totuși, le vei reține mai bine dacă le numesc așa – idei fixe.

În fine, două dintre aceste idei fixe care au reușit să prindă rădăcini puternice în mintea umană sunt:

1.  **hrana necesară vieții este foarte greu de obținut**, așa că omul trebuie să profite de orice resursă calorică importantă care-i iese-n cale
2.  **anumite caracteristici fizice sunt foarte importante** pentru bunul trai al individului interesat să-și transmită mai departe genele

Sigur, realitatea este că Natura era-n general nepăsătoare când venea vorba de fiecare individ în parte. Planurile sale priveau întotdeauna specia ca ansamblu.

Mai mult, după un timp, probabil că Natura și-a dat seama că hominizii sunt o realizare importantă, dar că din multe puncte de vedere nu vor atinge vreodată perfecțiunea altor realizări de-ale sale.

De exemplu, insectele.

Prin urmare, după ce s-a asigurat că acele câteva idei fixe sunt zdravăn agățate-n creierul primitiv, ne-a lăsat de capul nostru.

La propriu ne-a lăsat de capul nostru, dovadă fiind faptul că ne-a permis să ne mărim volumul cutiei craniene și a creierului (1).

![Evoluția creierului uman](/assets/images/gallery/evolutia-creierului-uman.jpg)

Totul a fost perfect până când n-a mai fost
-------------------------------------------

Niște milioane de ani mai târziu, ne confruntăm cu o situație ciudată.

În aproximativ 99,75 % din timpul care a trecut de când natura ne-a sădit acele idei fixe, acestea și-au făcut excelent treaba pentru populațiile de “vânători – culegători” pe care le formau hominizii.

Omul și strămoșii săi au avut aproape mereu resurse limitate de hrană, așa că orice moment în care obțineau o sursă majoră de calorii era o uriașă sărbătoare.

Burta era plină și mintea era mulțumită pentru că îndeplinise prima dintre comenzile Naturii – nu rata sub nicio formă sursele importante de calorii!

Oricum, astfel de momente nu se petreceau de 5 ori pe zi.

Nimeni nu avea parte de 3 mese principale + două gustări, așa cum își dorește industria alimentară să consumi.

Astăzi aveai succes la vânătoare și te puteai numi vânător.

Dar mâine, poimâine și toată săptămâna viitoare te mulțumeai să fii doar culegător de vegetale sau plimbător în caz că nu te pasionau acestea.

Prin urmare, excesul caloric nu prea avea cum să fie obținut o perioadă suficient de lungă de timp pentru a provoca obezitate.

Bine, era chiar imposibil de vreme ce o bună parte din istoria speciei noastre n-am mâncat cereale și n-am avut acces mizeriile dulci din ziua de azi.

Eram veșnic înconjurați de o uriașă [listă de mâncare bună](https://beldie.ro/lista-cu-mancare-buna/), dar destul de greu de obținut.

În paralel, a doua idee fixă despre care-ți vorbeam – importanța anumitor caracteristici fizice – ținea oricum comunitățile umane într-o formă bună.

Indiferent dacă erai femeie sau bărbat, conta să fii sănătos, să te miști ușor, să ai forță, să inspiri forță, să vânezi bine atunci când era cazul.

Totuși, acum 10.000 de ani, ceva a-nceput să se schimbe și [dieta naturală pe care omul o consumase mai bine de 200.000 ani](https://beldie.ro/corp-de-animal-ghid-de-nutritie-paleo/) a început să se modifice.

Diverse populații ale globului au descoperit avantajele consumului unor cereale primitive.

Pentru prima dată, omul putea să-și depoziteze hrana perioade lungi de timp fără riscul ca aceasta să se strice și să scape astfel de anotimpurile foamei.

Consumul de cereale are o importanță incredibilă în ceea ce privește progresul speciei umane.

Inclusiv simplu fapt că omul n-a mai fost nevoit să se miște continuu dintr-un loc în altul în căutarea hranei i-a permis să facă salturi uriașe din perspective tehnologice – agricultura n-a permis doar supraviețuirea mai ușoară a speciei, dar a oferit și timpul + liniștea necesare inovațiilor de tot felul.

De asemenea, tot cu această ocazie, oamenii au descoperit și dezavantajele oferite de consumul cerealelor.

Cele mai multe dintre ele, de natură fizică.

Da, consumul de cereale ne-au tras înapoi din această perspectivă.

Acum, revenind la progresele pe care le-a permis agricultura…

Ceea ce trăim astăzi din perspectiva dezvoltării economice și a accesului ușor la tot felul de resurse se datorează într-o mare măsură tocmai agriculturii.

Problema este că Natura nu a luat în calcul că noi vom ajunge vreodată într-o astfel de ipostază.

Ne-a programat să prețuim orice sursă importantă de calorii tocmai pentru că nu aveam decât rar acces la cantități importante de hrană.

Ne-a programat să prețuim anumite caracteristici fizice tocmai pentru că ne erau necesare să supraviețuim într-un mediu de-o duritate extremă.

Aceste două idei fixe din creierul nostru primitiv ne-au însoțit de-a lungul a milioane de ani până astăzi, când trăim într-o lume total diferită față de cea pe care natura a avut-o ca reper când ni le-a implementat.


Cât de departe ești de frigider?
--------------------------------

Omul primitiv parcurgea-n medie între 12 și 14 kilometri zilnic în căutarea hranei.

Era vorba în special de mers lejer, dar…

Încearcă un moment să-ți închipui ce-ar însemna să mergi zilnic 12 – 14 kilometri pe jos în condițiile în care majoritatea oamenilor ar parca mașinile inclusiv pe banda de produse a hipermarketului numai să nu fie nevoiți să se deplaseze.

Prin urmare, între omul primitiv și caloriile pe care le consuma de-a lungul unei zile existau distanțe apreciabile.

Consuma energie ca să aibă acces la surse de energie.

Astăzi, între tine și frigider e o distanță de doar câțiva metri.

Mai mult, ca să ajungi la frigider, cel mai probabil te ridici de pe o canapea pe care ai stat în ultimele câteva ore [urmărind ceva seriale](https://beldie.ro/indoparea-cu-seriale/) sau [verificându-ți compulsiv conturile de social media](https://beldie.ro/portret-robot-lipsit-de-focus-impulsiv-si-anxios/).

Sau poate te ridici de la un birou la care ai făcut muncă intelectuală. Oricum, nimic special nu s-a petrecut anterior în mușchii picioarelor tale.

Când ajungi la frigider, îl deschizi și obții printr-o simplă întindere a mâinii dotate cu un deget opozabil o cantitate de calorii pentru care oamenii din trecut făceau eforturi uriașe – deplasare, alergat uneori, luptă cu tot felul de vietăți, accidentări etc.

De asemenea, deși e posibil ca și altcineva din preajmă să poftească la aceleași alimente, e puțin probabil ca acel cineva să se folosească de forța sa fizică de-o manieră care să te facă să scapi oala din mână, să fugi și să te ascunzi.

Eventual, mâncați amândoi până vă săturați.

Apoi mai mâncați un pic pentru a respecta ideea fixă sădită acum niște milioane de ani de Natură – profită de orice sursă importantă de calorii.

Cel mai probabil, mănânci prost. Tare prost
-------------------------------------------

Ce mănânci?

Majoritatea oamenilor mănâncă făinoase, legume, dulciuri, produse industrializate din carne.

Făinoase obținute din cereale profund diferite față de alacul consumat acum 10.000 de ani – pentru că grâul cu o concentrație mare de gluten este cel mai valoros din punct de vedere industrial, acești hibrizi sunt cei mai cultivați și folosiți în alimentație.

Mai mult gluten și mai mulți cromozomi pentru grâul actual față de cel din trecut.

Dulciuri care conțin cantități de uriașe de zahăr – există șansa ca într-o singură lună, un om din societatea actuală să consume mai mult zahăr decât omul primitiv de-a lungul întregii sale vieți (2) .

Fructe care au cantități mai mari de fructoză în urma diverselor selecții pentru că oamenilor le place ca dulcele să fie cât mai dulce.

Produse din carne obținute din carnea unor animale crescute în condiții total diferite față de animalele pe care le-am consumat până acum câteva zeci de ani de ani.

Totul este mai dens caloric, mai sărac nutrițional și mai ușor de obținut.

Prin urmare, nu e de mirare că ajungi să consumi mai multe calorii decât ai nevoie și să te îngrași.

Cât de departe ești de televizor / laptop / telefon?
----------------------------------------------------

Televizorul îngrașă.

Asta o spun cei care apar pe sticlă și își scuză rotunjimile sau chiar cei care constată că diverse personaje de la TV par un pic mai slabe în realitate decât pe ecran.

Totuși, televizorul chiar îngrașă, dar dintr-un al punct de vedere.

A doua idee fixă pe care natura a sădit-o în mintea noastră era legată de necesitatea de-a avea anumite caracteristici fizice.

Genul de caracteristici fizice care să permită individului să-și transmită genele mai departe.

N-am spus exact ce caracteristici fizice tocmai pentru că nici Natura n-a spus exact, ci a lăsat omul să aprecieze în funcție de mediul în care a trăit.

Totuși, pentru că niște milioane de ani forța fizică a fost necesară supraviețuirii, tindem să apreciem acele caracteristici ale corpului uman care induc ideea de forță fizică

Media (televiziunea, cinematografia, rețelele sociale) n-au făcut altceva decât să glorifice ceea ce mintea noastră oricum avea sădit deja ca idee fixă. Ne dorim și mai mult anumite tipuri de corpuri, doar că simpla lor vizualizare nu ne ajută să le și obținem.

Din contră, faptul că suntem bombardați cu ceea ce ne dorim și nu obținem ne bagă în tot felul de stări depresive pe unii dintre noi.

Stări depresive care te pot face să te întorci și mai mult spre mâncare – adică spre exces caloric.

Cât de multe ne permitem?
-------------------------

Necesitatea de-a fi fizic cât mai puternici, cât mai sănătoși nu mai este o chestiune de viață și de moarte.

Sigur, ideea fixă pe care Natura a sădit-o în mintea noastră există în continuare și se manifestă puternic.

Doar că pe foarte mulți nu-i motivează să facă ceva în privința asta, ci doar îi apropie și mai mult de tot felul de stări depresive – “arăt ca naiba, hai să mănânc ceva!”.

Apoi, ne putem permite să nu știm cum să alergăm sau să nu avem forța de-a ridica de la pământ măcar propria noastră greutate.

Ne putem permite să fim cocoșați.

Ne putem permite să n-avem dinți în gură, ne putem permite să răcim des, ne putem permite să avem o densitate oasoasă dezastruoasă.

Ne permitem aproape orice și vom trăi mai mult decât omul primitiv.

Asta pentru că avem antibiotice + tot felul de alte minuni medicale.

Și pentru că majoritatea suntem protejați de orice formă de violență – sunt șanse mari să trăiești în jur de 80 de ani fără ca cineva să te lovească vreodată cu pumnul în față.

Apropo de antibiotice, ne permitem să ne dăm flora intestinală peste cap chiar și timp de aproape 4 ani după doar o săptămână de tratament.

Dacă adaugi și ideea fixă sădită de natură în mintea ta – profită de orice sursă importantă de calorii! – vei înțelege…

De asta suntem grași.

* * *

💡

1\. În ultimii 20.000 ani, creierul uman și-a redus totuși dimensiunile cu echivalentul unei mingi de tenis de câmp. De ce? Nu e foarte clar. Dar au apărut [tot felul de teorii](https://www.scientificamerican.com/article/why-have-our-brains-started-to-shrink/?ref=beldie.ro).

💡

2\. Aproximativ 35 ani ar fi durata medie de viață a omului primitiv conform celor mai multe studii. O simplă julitură se putea infecta și duce la deces.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>