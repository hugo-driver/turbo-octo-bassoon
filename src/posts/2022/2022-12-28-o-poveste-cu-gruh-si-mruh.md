---
title: 'De ce e important să alegi mereu simplitatea'
description: 'Oamenii au tendința de-a complica inutil lucrurile și de-a pierde astfel bani, timp și o grămadă de energie nervoasă. Salvarea e revenirea la simplitate.'
permalink: "/o-poveste-cu-gruh-si-mruh/"
date: 2022-12-28
tags: ['simplitate']
---

![Inovarea e pierdere de vreme atunci când ai deja soluții perfecte pentru problemele tale](/assets/images/gallery/reinventarea-rotii-o-poveste-cu-gruh-si-mruh.jpg)

În dimineața în care Gruh a descoperit roata, tot satul era de față.

Unii au pipăit secțiunea din trunchiul de copac care semăna cu o buturugă și prin mintea lor au început să treacă tot felul de gânduri.

Vruh l-a privit pe Gruh și s-a gândit că dacă îl va lovi puternic prin surprindere poate îl va pune la pământ și-i va prelua apoi invenția așa cum o corporație preia un start up.

Truh l-a privit pe Gruh și apoi pe Vruh și s-a gândit că cel de-al doilea ar putea să-l lovească prin surprindere pe primul ca să-i fure invenția. Deci ar putea să-și ofere serviciile de gardă de corp. Sau de analist politic.

Crah s-a gândit că ar putea să-l convingă pe Gruh cu ajutorul unei vechi arte / meserii să facă și alte roți pe care să le vândă apoi înainte ca interesul pentru ele să se topească și piața să cadă.

Drah era deja lângă Gruh și se asigura că nicio altă femeie nu se apropia de acesta în momentul în care, în sfârșit, avea succes.

În fine, Mruh s-a gândit că poate să inventeze și el așa ceva dacă ar putea găsi o soluție ca să uite că Gruh inventat-o deja.

Din acel moment, două lucruri s-au întâmplat: Mruh a găsit o soluție prin care să uite de invenția lui Gruh, dar a eșuat iar și iar în încercarea de-a reinventa roata.

## Ce se întâmplă în prezent cu roata

Niște mii bune de ani mai târziu, adică-n ziua de astăzi, urmașii lui Gruh, Vruh, Truh, Crah, Drag și Mruh au împânzit pământul și au dus mai departe tradițiile de gândire ale strămoșilor lor.

Dintre toți urmașii, cei mai interesanți mi se par cei ai lui Mruh.

Asemeni acestuia, încearcă să ignore orice descoperire cu utilitate dovedită și să caute ei ceva mai bun.

Ai putea crede că aceștia sunt marii inovatori ai timpurilor noastre, dar în realitate sunt marii pierzători de timp ai timpurilor noastre.

De exemplu, numitul Mruh 253 se află în căutarea unor [metode prin care să-și îmbunătățească starea de bine](https://beldie.ro/tag/starea-de-bine/).

Sarcina lui este foarte dificilă pentru că, asemeni celui mai vechi membru al liniei sale genetice, trebuie să elimine din propria minte informații cu valoare de adevăr super demonstrată.

În cazul său, e vorba de factorii care determină starea de bine...

1. **alimentația -** [**ce mâncăm**](https://beldie.ro/corp-de-animal-ghid-de-nutritie-paleo/) **și** [**cum mâncăm**](https://www.staidrept.ro/de-ce-e-important-cum-mananci/)
2. **efortul fizic - cât ne mișcăm și cum ne mișcăm**
3. [**somnul - cât dormim și în ce condiţii dormim**](https://beldie.ro/somn/)
4. [**filozofie de viață - atitudinea ta faţă de tot ce te-nconjoară**](https://beldie.ro/ce-este-stoicismul/)

## Cât de greu este să reinventezi roata

La o simplă analiză, misiunea lui Mruh 253 este mai dificilă pentru că are foarte ușor acces la dovezile care atestă faptul că starea de bine este influențată major de acești factori.

Pe de altă parte, misiunea sa este ușurată de faptul că trăiește într-o societate care-l inspiră major printr-o mantră aparte:

> "Ce e simplu și dovedit profitabil nu merită atenția ta. Caută lucruri complicate, care costă mult și care sigur îți vor oferi satisfacții mult mai mari".

Prin urmare, Mruh 253 știe că, undeva-n mintea lui, sigur zace nedescoperită o metodă mult mai bună de îmbunătățire a stării de bine.

Ceva complex, ceva uimitor, ceva ce poate fi cumpărat / vândut pe bani mulți, ceva care să-i intimideze pe începători, dar să-i facă în același timp să-și dorească produsul.

Mruh 253 este un adevărat trăitor al vremurilor noastre.

Crede în utilitatea tehnologiilor complicate și în desuetudinea lucrurilor vechi care și-au dovedit eficiența generație după generație.

Crede exclusiv în tastat și [nu crede în scris de mână](https://beldie.ro/jurnal/).

Crede în mâncare complicată din perspectiva ingredientelor și nu crede în [produse alimentare simple și de bună calitate](https://beldie.ro/lista-cu-mancare-buna/).

Crede în acțiuni pornite doar după ce absolut totul este pus la punct cu maximă minuțiozitate, chiar cu riscul de-a nu mai acționat și nu crede în [importanța incredibilă a începutului](https://beldie.ro/actioneaza/).

În fine, crede că starea de bine pe care ți-o oferă obiceiurile / acțiunile simple este falsă și nu poate să se compare cu ceea ce el va descoperi la un moment dat.

## Ce fac urmașii lui Gruh

Urmașii lui Gruh sunt marii câștigători ai vremurilor pe care le trăim.

Adică profită de ceea ce strămoșul lor a inventat la un moment dat și s-a dovedit iar și iar util / profitabil.

Prin urmare, nu încearcă să uite ce e bun și [să inventeze ceva nou doar de dragul de-a inventa ceva nou](https://beldie.ro/poti-vinde-ce-e-gratis/).

Din contră, folosesc ce e bun din trecut și inovează astfel pe baze solide.

Cand nu e ceva de inovat, [acceptă banalitatea unor acțiuni simple, dar super eficiente](https://beldie.ro/miere-in-borcane/), cum sunt cele care determină starea de bine - alimentația de calitate, somnul suficient, exercițiile fizice și urmarea unei filosofii de viață.

Nu se strofoacă să găsească metode secrete de a face ceva ce știu deja să facă.

Urmașii lui Gruh nu suportă să piardă timpul.

Și nu-l pierd, acționează.


#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>