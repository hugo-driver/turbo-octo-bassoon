---
title: 'De ce ar trebui să-ți protejezi intimitatea'
description: 'Multe lucruri merită protejate, dar dacă le expui cu ușurință, atunci își vor pierde în mod real din valoare.'
permalink: "/nu-mai-vinde-bucati-din-tine/"
date: 2022-09-26
tags: ['simplitate']
---

![De ce ar trebui să-ți protejezi intimitatea](/assets/images/gallery/protejeaza-ti-intimitatea.jpg)

Nu fi prost, protejează-te!

Sună ca o reclamă la un prezervativ, nu?

Perfect, pentru că implică un soi de sex.

După ce am scris despre [una dintre regulile mele](https://beldie.ro/regula/), am primit mail-uri curioase:

> “Care sunt celelalte 10 reguli?”

Ca să nu pierzi vremea, nu ți le voi dezvălui.

Și tot ca să nu pierzi vremea, îți spun de ce nu le dezvălui.

Regulile respective sunt personale.

Ce-nseamnă asta?

Înseamnă două lucruri.

## Ai grijă la ce renunți din tine

În primul rând, înseamnă că dacă le-aș expune, aș spune lumii lucruri pe care nu vreau ca alții să le știe despre mine.

Nici măcar nu mă obosesc să-ți spun că oricum n-ar fi vorba despre cine știe ce chestii.

Oricum nu e treaba ta.

Îți pot însă spune că o bună parte din tine e firesc să rămână cunoscută doar de tine și, eventual, de cei apropiați ție.

Într-o lume în care se trăiește public mai mult decât în privat, asta poate fi ceva neobișnuit.

Și-ntr-o lume în care o grămadă de indivizi se dau peste cap să atragă cumva atenția, asta poate părea o alegere de-a dreptul ciudată.

Bine că nu-mi pasă.

Sper să-nveți să nu-ți pese nici ție.

În schimb, ar putea să-ți pese de ideea că anumite lucruri își păstrează valoarea mai ușor dacă sunt protejate.

Își păstrează această valoare inclusiv pentru că nu sunt accesibile oricui.

Știu, îți spun asta în timp ce tu dai liber acces tuturor aplicațiilor care-ți ușurează traiul digital.

Nu mă miră.

Mulți dintre noi se ghidează după o prostie clasică:

> “Da, dar eu n-am nimic de ascuns!”.

Te rog, nu mai fi prost.

Ai multe lucruri care merită ținute pentru tine, doar că le expui cu atâta ușurință încât le diluezi valoarea. Ți-o spun din proprie experiență, am avut suficiente momente de prostie eu însumi.

Mai mult, a trata cu indiferență un drept poate echivala la un moment dat cu renunțarea la acel drept. Ceea ce, din nou, este o prostie.

E ca și cum, vorba lui Edward Snowden, renunți la libertatea de-a spune ce vrei pentru că oricum nu ai ceva de important de spus.

## Nu uita că suntem diferiți

Al doilea lucru pe care vreau să-l evidențiez prin “regulile respective sunt personale” se referă la faptul că sunt născute din mine.

Din necesitățile și [obiectivele mele](https://beldie.ro/cum-sa-ti-stabilesti-obiective-realizabile/).

Care, între noi fie vorba, sunt destul de probabil diferite de ale tale.

Pentru că noi doi suntem diferiți inclusiv în privințele în care ne asemănăm.

Astfel, dacă te interesează un set de reguli care să te ajute în momentele în care ești tentat să acționezi greșit, poate ar trebui să le creezi.

Exact.

Fii fără grijă, nu va fi ceva super original, dar va fi ceva potrivit felului tău de-a fi, dorințelor tale, obiectivelor tale.

Nu ceva potrivit mie sau ceva potrivit vreunui personaj pe care-l admiri / respecți atât de mult încât ai impresia că viața ta ar trebui să fie ca a lui.

Nici pe departe.

De altfel, îți spun asta pentru că traversăm o mare criză de autenticiate.

Oamenii habar n-au ce vor.

De cele mai multe ori, se uită la ce văd în jur și au impresia că sigur vor ceva superficial din ceea ce afișează alții.

Ceea ce e cu adevărat trist.

Prin urmare, nu strică să te întorci un pic spre tine.

Să te întorci spre tine ca să începi să construiești ceva în interiorul tău care să te îmbogățească suficient încât să nu mai fii tentat să copiezi orbește ce produc alții.

Repet, nu vei construi ceva 100% original.

Vei fi influențat de multe lucruri în munca ta, dar una este să creezi bazându-te pe ceva și alta este să preiei fără să creezi nimic.

E ca diferența dintre autenticitate și copietate.

Nu există cuvântul “copietate”, dar fac ce vreau pe site-ul meu.

**PS**: apropo, tehnic vorbind, unele dintre cele mai bune și simple lucruri pe care le poți face ca să-ți protejezi măcar parțial prezența în lumea online sunt acestea:

1. [Șterge-ți toate conturile inutile](https://beldie.ro/cresti-rapid-siguranta-online/)
2. [Folosește parole unice greu de spart](https://beldie.ro/parola/)
3. [Folosește un VPN care nu te vinde - ex. Mullvad, IVPN](https://beldie.ro/vpn/)


#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>