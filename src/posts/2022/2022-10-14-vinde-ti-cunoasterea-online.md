---
title: 'De ce ar trebui să-ți vinzi cunoașterea online'
description: 'În loc să-ți vinzi timpul și cunoașterea la pachet unui angajator, mai bine le desparți și îți vinzi timpul ție și cunoașterea celorlalți.'
permalink: "/vinde-cunoasterea-online/"
date: 2022-10-14
tags: ['psihomarketing']
---

![Vinde-ți cunoașterea online](/assets/images/gallery/de-ce-ar-trebui-sa-ti-vinzi-cunoasterea-online.jpg)

Ziua are 24 ore pentru toată lumea.

Convenția aceasta ne permite tuturor să facem o grămadă de lucruri importante - să avem repere de timp, să stabilim întâlniri, să ne facem programul, să ne vindem timpul și cunoașterea angajatorilor noștri etc.

Aceeași convenție ne arată însă că timpul chiar este o resursă limitată.

Sigur, după ce se încheie un astfel de ciclu, o luăm de la capăt, în aceleași limite.

## Cea mai proastă idee: să amesteci timpul și cunoașterea în mod nefericit

Când vine vorba de muncă, [ideea de-a ne vinde timpul și cunoașterea angajatorilor](https://beldie.ro/ce-pierzi-cand-esti-angajat/) noștri vine de foarte multe ori la pachet cu un mare dezavantaj - **limitarea veniturilor**.

Pentru a munci, ai la dispoziție 8 ore sau 10 ore sau 12 ore sau chiar 14 ore în caz că lucrezi pentru un angajator abuziv.

Pe baza volumului de muncă pe care-l înghesui în aceste ore, ești plătit.

Majoritatea oamenilor primesc o sumă fixă pentru munca pe care o depun indiferent cât de intens este efortul lor de-a lungul programului.

Unii angajați, mult mai puțini, primesc diverse bonusuri în funcție de performanța lor de-a lungul programului. Per total însă, banii încasați ca angajat al unei companii ajung să fie limitați de timpul pe care-l poți oferi în schimbul lor.

Ideea mea și a altora ca mine este să nu-ți mai vinzi cunoașterea la pachet cu timpul, ci să privești lucruri un pic altfel.

Mai exact, să folosești timpul și cunoașterea în favoarea ta, nu a unui angajator.

Să le folosești pentru a produce lucruri care să-ți aducă venituri importante fără să mai fie necesare prezența ta continuă și cheltuirea timpului tău.

Asta înseamnă să-ncepi să-ți construiești [surse de venit bazate în primul rând pe vânzarea cunoașterii tale](https://beldie.ro/sistem-vanzare-cunoastere-online/) și mult mai puțin pe consumul timpului tău.

## Crești oferta de cunoaștere, scazi oferta de timp

Ce-nseamnă asta?

Înseamnă să te apropii mai mult de ceea ce se poate numi “venit pasiv” și să te îndepărtezi în același timp de schema clasică a veniturilor bazate pe vânzarea la pachet a timpului tău și a cunoașterii tale către un angajator.

Veniturile pasive au tot felul de definiri, dar în cazul de față înseamnă să-ți reunești cunoașterea sub forma unor produse:

1. **Ghiduri**
2. **Bloguri**
3. **SAAS-uri**
4. [**Ebook-uri**](https://shop.beldie.ro/)
5. **Seminarii**
6. **Webinarii**
7. **Podcasturi**
8. **Cursuri video sau audio**
9. [**Newslettere cu abonament**](https://www.staidrept.ro/)
10. **Site-uri cu conținut protejat paywall**

Și multe altele, în funcție de cerințele de pe piață

După cum îți poți da seama, genul acesta de tranzacție presupune ca tu să faci un efort inițial care înseamnă constuirea / dezvoltarea produsului, conceperea sa, punerea cunoașterii tale sub forma unui produs ușor de consumat de către cei interesați.

Ulterior, produsul respectiv este vândut iar și iar fără ca tu să mai fii nevoit să faci efortul inițial, ci un așa zis “efort de întreținere”, efort care include diverse modificări ale produsului și promovarea acestuia prin tot felul de idei de marketing.

În mare, asta înseamnă să muncești o dată zdravăn și să vinzi munca respectivă de nenumărate ori cu ajutorul acelui “efort de întreținere” (în principal, marketing).

Avantajos, nu?

Prin comparație, veniturile obținute ca urmare a angăjării clasice presupun ca tu să mergi zilnic la muncă, să petreci un număr de ore la program și să-ți vinzi cunoașterea iar și iar pentru venituri limitate de contractul pe care-l ai.

Prin urmare, salariul pe care-l încasezi ca angajat presupune de fapt să ai un singur client (angajatorul) care cumpără de la tine cunoașterea ta și timpul tău plătind în rate lunare (salariul).

Veniturile aproape pasive sub forma propusă de mine îți oferă posibilitatea de-a avea oricâți clienți reușești să atragi, [clienți care cumpără de la tine la orice oră din zi și din noapte](https://beldie.ro/vinde-cand-altii-dorm/).

Asta fără ca tu să fii nevoit să mergi zilnic la un program, fără ca tu să fii nevoit să fii de față, fără ca tu să fii nevoit să muncești intens în fiecare zi pentru a presta aceeași activitate.

Dacă în primul caz, cel în care ești angajat, limitele sunt evidente, în cel de-al doilea caz, limitele ajung să depindă în primul rând de tine și de capacitățile tale - ce fel de cunoaștere oferi, cât de bine reușești să o împachetezi, ce marketing însoțește oferta ta.

## Cât muncești și cât riști când îți vinzi cunoașterea online

Lumea afacerilor online este populată de un număr incredibil de vânzători de iluzii care îți promit că metodele lor te vor îmbogăți în timp record.

Aceștia uită însă să-ți spună câteva adevăruri importante.

În primul rând, e vorba de adevărurile legate de muncă, de efortul pe care-l presupune reușita unei afaceri bazate pe vânzarea cunoașterii tale.

Pentru început, te asigur eu din start că vei munci.

Nu poți câștiga bani cu adevărat fără să muncești pentru ei.

Cel puțin în fazele inițiale, cele ale construirii produselor bazate pe cunoașterea ta, efortul tău va fi intens.

Va trebui să fii organizat, să-ți definești foarte bine produsele - ce vrei să oferi, sub ce formă, la ce preț, prin ce metode de plată, prin ce metodă de livrare și multe alte nuanțe pe care le vei găsi lămurite și pe acest site.

Ideea este însă că vei munci.

Imaginea aceea cu diverși antreprenori online care stau pe plajă și doar urmăreasc încasările uriașe aduse de vânzările produselor lor este în 99,99% dintre cazuri doar o momeală.

Pentru cine?

Pentru blegul din tine.

Pentru blegul din tine care speră să se îmbogățească prin lene și visat.

Ai de muncă până vei construi ceva suficient de atractiv pentru un număr suficient de clienți încât să încasezi venituri rezonabile.

Inclusiv genul acela de venituri care să-ți permită să mergi la plajă când majoritatea oamenilor se înghesuiesc în trafic pe drumul spre locul de muncă.

De asemenea, trebuie să înțelegi că orice încercare de-a obține bani pe cont propriu este din anumite puncte de vedere mai riscantă în primele sale faze decât angajarea clasică.

Cu timpul, raportul se inversează.

Pe măsură ce-ți dezvolți abilitățile de-a câștiga bani pe cont propriu, riscurile acestei activități devin mult mai mici decât cele cu care se confruntă angajatul unei companii.

Capacitatea de-a câștiga bani pe cont propriu prin vânzarea cunoașterii tale devine o capacitate pe care o deții, e a ta.

Îți vinzi cunoașterea singur, n-ai nevoie de un angajator clasic care să-ți spună ce să faci, care să vândă pentru tine, care să găsească diverși clienți pentru cunoașterea ta, care să decidă când ești suficient de bun pentru afacera sa.

În schimb, cei care trăiesc toată viața lor în postura de angajați ai unor companii își limitează inițiativa, își limitează creativitatea, își limitează uneori chiar cunoașterea.

Riscă să devină dependenți de acel angajator și cunoașterea lor este vândută angajatorului care apoi o vinde mai departe încasând cea mai mare parte din banii plătiți în schimbul acesteia.

Totuși, atunci când începi să-ți vinzi cunoașterea pe cont propriu, ești într-o mai mare măsură expus riscului de nereușită decât atunci când te angajezi undeva.

Angajatorul îți ia timpul și cunoașterea, le vinde și te plătește în fiecare lună.

Când îți vinzi cunoașterea pe cont propriu, tu trebuie să fii vânzătorul care încasează banii.

## Ce riști când încerci să-ți vinzi cunoașterea

Dacă ai responsabilități majore - credite, copii, familia ta depinde de veniturile tale - nu te arunca cu capul înainte fără să ții cont de nimic.

Îți spun din proprie experiență două lucruri.

Veniturile care să-ți asigure un anume confort financiar nu vin obligatoriu de la prima încercare, de la primul produs lansat.

Apoi, inclusiv produsele care se dovedesc un succes pot avea nevoie de timp până ajung să genereze suficiente încasări încât să-ți întrețină stilul de viață pe care ți-l dorești sau cu care te-ai obișnuit.

Prin urmare, cel mai deștept lucru pe care-l poți face este să-ți minimalizezi riscurile și nivelul de stres cu care e posibil să te confrunți dacă încercarea ta reprezintă ceva de genul “[totul sau nimic](https://beldie.ro/totul-sau-nimic/)”.

Pe de altă parte, în viața reală, chiar și situațiile de genul “reușesc sau mor” sunt, de cele mai multe ori, dramatizări forțate.

Se “moare” mai greu decât îți închipui.

De fapt, suntem doar foarte speriați de ideea că dacă riscăm nu vom mai avea bani, că vom rămâne în bătaia vântului, că nu ne vom mai permite ceea ce-și permit cei din jur, că vom ajunge să ni se plângă de milă, că ne vom face de râs.

Toate acestea sunt frici care te pot influența nociv în pașii pe care-i vei face în încercarea ta.

Fricile acestea sunt cele care te pot face să n-ai curajul de-a cere pe munca ta atât cât meriți, fricile acestea te pot face să ai atitudinile acelea căcăcioase pe care majoritatea oamenilor le au atunci când sunt puși în situația de-a-și aprecia singuri valoarea.

De asta îți spun că e important să-ți iei măsuri de siguranță.

De asta îți spun să-ți plănuiești pașii în direcția obținerii de venituri pe cont propriu încă de când te afli încă sub “protecția” unui salariu sau încă de când ai sprijinul cuiva apropiat care să te întrețină măcar 3 - 6 luni.

De obicei, chiar mai mult.

Prin urmare, te-ncurajez să fii curajos și să-ncepi să-ți vinzi cunoașterea sub formă de produse sau chiar servicii, dacă ajungi la concluzia că e benefic pentru tine.

Și să îndeplinești [condiția esențială ca să ai succes online](https://beldie.ro/conditia-esentiala-vinzi-online/).

Ce nu te sfătuiesc este să fii bleg și să crezi că succesul vine instant, fără muncă.

#### Cel mai deștept lucru pe care-l poți face acum este să te abonezi la email-urile mele zilnice:

  <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>