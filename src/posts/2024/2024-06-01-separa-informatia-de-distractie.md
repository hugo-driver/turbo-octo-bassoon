---
title: 'Separă informația de distracție'
description: 'Acesta este unul dintre cele mai deștepte lucruri pe care le poți face pentru mintea și productivitatea tale.'
permalink: "/separa-informatia-de-distractie/"
date: 2024-06-01
tags: ['simplitate']
---

![De ce e important să separi informația relevantă de distracții și zgomote online.](/assets/images/gallery/separa-informatia-de-zgomot.jpg)

Un lucru deștept pe care-l poți face oricând, dar mai ales acum: să separi informația de distracție.

La ce mă refer?

Mă refer la eliminarea tendinței obișnuite de-a te păcăli singur când vine vorba de necesitatea de-a fi la curent cu tot ceea ce se întâmplă.

La nevoia de informație.

Care nevoie e întemeiată, dar care-n realitate este de cele mai multe ori o nevoie de distracție ieftină sub pretextul informării.

De aici și scuza veșnică a celor care susțin că au nvoie să fie activi pe rețelele sociale pentru că de acolo își iau informațiile.

Chestiune comică, desigur.

Deși vei găsi informații pe rețelele sociale, acestea sunt atât de puține raportat la volumul imens de “date” vărsate acolo și atât de viciate de mediul / formatul în care sunt prezentate încât de fapt ajungi să fii doar distrat în sensul nefericit al cuvântului.

Mediul respectiv în sine este împotriva ideii de informare și total în favoarea ideii de-a-ți ține captivă atenția. E o iluzie că te informezi și e un adevăr că deviezi de la orice focus.

De asta spun că te minți singur.

Îți irosești o grămadă de timp și de energie cu o grămadă de lucruri care-n sine sunt ori neimportante, ori sunt de-o importanță minoră raportat la cât consumi ca să le obții.

În fine, care este soluția pentru o informare de mai bună calitate?

## Ai nevoie să devii selectiv în mod conștient cu ceea ce consumi online

Am spus mai sus: separarea pe cât posibil a ideii de informare de ideea de distrare.

Cum faci asta?

Prin selecție.

Adică, să alegi conștient, gândit, ce surse de informare sunt necesare pentru nevoile tale reale. Asta implică nu doar o evaluare a calității surselor respective, dar și o limitare a numărului lor.

Cel mai probabil, în acest moment ești agățat de tot felul de surse de informare prin tot felul de mijloace - zeci sau sute de link-uri salvate în browser, abonări haotice la diverse newslettere, urmărirea compulsivă a conturilor unor influenceri din social media, abonări la canale de WhatsApp, Telegram sau altele de gen.

Prin urmare, o încercare de-a face ordine în acest uriaș morman de “informații” este ceva dificil din două mari perspective - va dura mult și va fi cel mai probabil ceva inutil.

În ce sens inutil?

Adică, vei fi din nou victima haosului respectiv în foarte scurt timp după aparenta ordine pe care o vei realiza. Asta pentru că e ca și cum ai încerca să faci ordine într-o casă care e plină de lucruri inutile.

Poți pune într-o ordine acele lucruri inutile și vei avea impresia că ai rezolvat problema, dar în timp, volumul acela uriaș de lucruri care nu-ți sunt cu adevărat de folos te va copleși și te va face să le lași iar înșirate aiurea.

Prin urmare, soluția ideală este să faci efortul mental de-a elimina ce e în plus și să lași pentru organizat doar ceea ce este absolut esențial.

Asta implică să fii selectiv.

Și asta implică gândire, evaluare: am nevoie de această sursă de informare?

Mă informez sau mă distrez cu ajutorul acestei surse?

Vei descoperi astfel că nevoile tale de informare sunt mult mai simple decât ai avut impresia. Și numărul surselor reale de informare sunt mult, mult mai puține.

Asta dacă dorești să fii sincer cu tine și să faci tot acest demers ca o persoană matură, nu ca un copil care are nevoie să fie distrat.

## Elimină sursele redundante de informație - un site pentru un domeniu de interes poate fi suficient

Astfel, ajungi în situația în care vei avea limpede sursele de informare absolut necesare ție în funcție de domeniile tale de interes real.

Și vei avea vedea că nu ai nevoie de 7 surse de informare pentru un domeniu de vreme ce toate acele surse de informare de fapt vehiculează cam aceleași informații.

Îți dau exemplul meu, care prin natura uneia dintre activitățile mele, trebuie să fiu informat în legătură cu ce se întâmplă în lumea fotbalului românesc.

Am nevoie să fiu conectat la ceea ce publică toate site-urile mari de sport ca să fiu foarte bine informat sau mă pot limita la unul-două dintre ele?

Aparent, cu cât ești conectat la mai multe surse de informații, cu atât ești mai informat pentru că unele site-uri descoperă anumite informații mai repede decât altele sau le prezintă într-o formă mai bună sau dintr-o perspectivă mai interesantă...

Pe de altă parte, când tragi linie, informația real relevantă este cam aceeași peste tot. Oricare dintre site-urile mari ajunge să o publice mai devreme sau mai târziu, deci ideea de-a citi toate aceste site-uri ca să nu pierzi ceva este o chestiune inutilă.

Nu pierzi nimic relevant.

Evident, că nimic relevant nu va apărea pe un site fără ca acea informație relevantă să ajungă într-un final și pe celelalte site-uri.

Deci dacă aș urmări să zicem doar informațiile gsp.ro, în mod sigur aș ajunge să aflu tot ce e relevant din domeniul fotbalului într-un final, chiar dacă anumite informații poate le-aș afla după niște ore distanță de momentul în care un alt site de sport le-a oferit în premieră.

## O unealtă de mare ajutor pentru a nu mai amesteca distracția și informația - un cititor de feed-uri RSS

Cel mai probabil, nu folosești una dintre cele mai vechi , simple și utile tehnologii care ți-ar fi de mare folos ca să faci ordine în haosul absolut al informării tale - un cititor de feed-uri RSS.

Care cititor este o aplicație ce selectează exact ceea ce te interesează de pe un site și ignoră total ceea ce nu te interesează.

Inclusiv reclamele.

Inclusiv trimiterile la știrile de pe alte site-uri sau din alte domenii.

Mai mult, îți curăță interfața de orice alt tip de distragere și-ți condensează doar informația pe care tu o cauți.

E plictisitor să-ți iei astfel informațiile relevante?

Dacă da, tocmai ai picat într-o capcană...

Adică recunoști față de tine însuți că de fapt nu ai nevoie de informare, ci doar de o scuză ca să-ți pierzi vremea “distrându-te”.

În fine, dacă personal folosesc pentru universul iOS (desktop + telefon) o aplicație de citit feed-uri RSS numită [lire](https://lireapp.com/).

Dar la fel de bun este și [Reeder](https://reederapp.com/).

Iar dacă ai Android / Windows sau vrei o interfață web, [Inoreader](https://www.inoreader.com/) poate fi o foarte bună soluție.

#### Alt lucru deștept pe care-l poți face acum este să te abonezi la email-urile mele zilnice:

   <p style="text-align:center;">
      <a href="https://beldie.berserkermail.com/join?ref=beldie.ro" class="button" data-button-variant="secondary">OK, vreau email-urile!</a>
      </p>